{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 43,
    "book_name": "John",
    "chapter": 9,
    "name": "John 9",
    "verses": [
        {
            "chapter": 9,
            "verse": 1,
            "name": "John 9:1",
            "text": "Et præteriens Jesus vidit hominem cæcum a nativitate : "
        },
        {
            "chapter": 9,
            "verse": 2,
            "name": "John 9:2",
            "text": "et interrogaverunt eum discipuli ejus : Rabbi, quis peccavit, hic, aut parentes ejus, ut cæcus nasceretur ? "
        },
        {
            "chapter": 9,
            "verse": 3,
            "name": "John 9:3",
            "text": "Respondit Jesus : Neque hic peccavit, neque parentes ejus : sed ut manifestentur opera Dei in illo. "
        },
        {
            "chapter": 9,
            "verse": 4,
            "name": "John 9:4",
            "text": "Me oportet operari opera ejus qui misit me, donec dies est : venit nox, quando nemo potest operari : "
        },
        {
            "chapter": 9,
            "verse": 5,
            "name": "John 9:5",
            "text": "quamdiu sum in mundo, lux sum mundi. "
        },
        {
            "chapter": 9,
            "verse": 6,
            "name": "John 9:6",
            "text": "Hæc cum dixisset, exspuit in terram, et fecit lutum ex sputo, et linivit lutum super oculos ejus, "
        },
        {
            "chapter": 9,
            "verse": 7,
            "name": "John 9:7",
            "text": "et dixit ei : Vade, lava in natatoria Siloë (quod interpretatur Missus). Abiit ergo, et lavit, et venit videns. "
        },
        {
            "chapter": 9,
            "verse": 8,
            "name": "John 9:8",
            "text": "Itaque vicini, et qui viderant eum prius quia mendicus erat, dicebant : Nonne hic est qui sedebat, et mendicabat ? Alii dicebant : Quia hic est. "
        },
        {
            "chapter": 9,
            "verse": 9,
            "name": "John 9:9",
            "text": "Alii autem : Nequaquam, sed similis est ei. Ille vero dicebat : Quia ego sum. "
        },
        {
            "chapter": 9,
            "verse": 10,
            "name": "John 9:10",
            "text": "Dicebant ergo ei : Quomodo aperti sunt tibi oculi ? "
        },
        {
            "chapter": 9,
            "verse": 11,
            "name": "John 9:11",
            "text": "Respondit : Ille homo qui dicitur Jesus, lutum fecit : et unxit oculos meos, et dixit mihi : Vade ad natatoria Siloë, et lava. Et abii, et lavi, et video. "
        },
        {
            "chapter": 9,
            "verse": 12,
            "name": "John 9:12",
            "text": "Et dixerunt ei : Ubi est ille ? Ait : Nescio.  "
        },
        {
            "chapter": 9,
            "verse": 13,
            "name": "John 9:13",
            "text": " Adducunt eum ad pharisæos, qui cæcus fuerat. "
        },
        {
            "chapter": 9,
            "verse": 14,
            "name": "John 9:14",
            "text": "Erat autem sabbatum quando lutum fecit Jesus, et aperuit oculos ejus. "
        },
        {
            "chapter": 9,
            "verse": 15,
            "name": "John 9:15",
            "text": "Iterum ergo interrogabant eum pharisæi quomodo vidisset. Ille autem dixit eis : Lutum mihi posuit super oculos, et lavi, et video. "
        },
        {
            "chapter": 9,
            "verse": 16,
            "name": "John 9:16",
            "text": "Dicebant ergo ex pharisæis quidam : Non est hic homo a Deo, qui sabbatum non custodit. Alii autem dicebant : Quomodo potest homo peccator hæc signa facere ? Et schisma erat inter eos. "
        },
        {
            "chapter": 9,
            "verse": 17,
            "name": "John 9:17",
            "text": "Dicunt ergo cæco iterum : Tu quid dicis de illo qui aperuit oculos tuos ? Ille autem dixit : Quia propheta est. "
        },
        {
            "chapter": 9,
            "verse": 18,
            "name": "John 9:18",
            "text": "Non crediderunt ergo Judæi de illo, quia cæcus fuisset et vidisset, donec vocaverunt parentes ejus, qui viderat : "
        },
        {
            "chapter": 9,
            "verse": 19,
            "name": "John 9:19",
            "text": "et interrogaverunt eos, dicentes : Hic est filius vester, quem vos dicitis quia cæcus natus est ? quomodo ergo nunc videt ? "
        },
        {
            "chapter": 9,
            "verse": 20,
            "name": "John 9:20",
            "text": "Responderunt eis parentes ejus, et dixerunt : Scimus quia hic est filius noster, et quia cæcus natus est : "
        },
        {
            "chapter": 9,
            "verse": 21,
            "name": "John 9:21",
            "text": "quomodo autem nunc videat, nescimus : aut quis ejus aperuit oculos, nos nescimus ; ipsum interrogate : ætatem habet, ipse de se loquatur. "
        },
        {
            "chapter": 9,
            "verse": 22,
            "name": "John 9:22",
            "text": "Hæc dixerunt parentes ejus, quoniam timebant Judæos : jam enim conspiraverunt Judæi, ut si quis eum confiteretur esse Christum, extra synagogam fieret. "
        },
        {
            "chapter": 9,
            "verse": 23,
            "name": "John 9:23",
            "text": "Propterea parentes ejus dixerunt : Quia ætatem habet, ipsum interrogate. "
        },
        {
            "chapter": 9,
            "verse": 24,
            "name": "John 9:24",
            "text": "Vocaverunt ergo rursum hominem qui fuerat cæcus, et dixerunt ei : Da gloriam Deo : nos scimus quia hic homo peccator est. "
        },
        {
            "chapter": 9,
            "verse": 25,
            "name": "John 9:25",
            "text": "Dixit ergo eis ille : Si peccator est, nescio ; unum scio, quia cæcus cum essem, modo video. "
        },
        {
            "chapter": 9,
            "verse": 26,
            "name": "John 9:26",
            "text": "Dixerunt ergo illi : Quid fecit tibi ? quomodo aperuit tibi oculos ? "
        },
        {
            "chapter": 9,
            "verse": 27,
            "name": "John 9:27",
            "text": "Respondit eis : Dixi vobis jam, et audistis : quod iterum vultis audire ? numquid et vos vultis discipuli ejus fieri ? "
        },
        {
            "chapter": 9,
            "verse": 28,
            "name": "John 9:28",
            "text": "Maledixerunt ergo ei, et dixerunt : Tu discipulus illius sis : nos autem Moysi discipuli sumus. "
        },
        {
            "chapter": 9,
            "verse": 29,
            "name": "John 9:29",
            "text": "Nos scimus quia Moysi locutus est Deus ; hunc autem nescimus unde sit. "
        },
        {
            "chapter": 9,
            "verse": 30,
            "name": "John 9:30",
            "text": "Respondit ille homo, et dixit eis : In hoc enim mirabile est quia vos nescitis unde sit, et aperuit meos oculos : "
        },
        {
            "chapter": 9,
            "verse": 31,
            "name": "John 9:31",
            "text": "scimus autem quia peccatores Deus non audit : sed si quis Dei cultor est, et voluntatem ejus facit, hunc exaudit. "
        },
        {
            "chapter": 9,
            "verse": 32,
            "name": "John 9:32",
            "text": "A sæculo non est auditum quia quis aperuit oculos cæci nati. "
        },
        {
            "chapter": 9,
            "verse": 33,
            "name": "John 9:33",
            "text": "Nisi esset hic a Deo, non poterat facere quidquam. "
        },
        {
            "chapter": 9,
            "verse": 34,
            "name": "John 9:34",
            "text": "Responderunt, et dixerunt ei : In peccatis natus es totus, et tu doces nos ? Et ejecerunt eum foras.  "
        },
        {
            "chapter": 9,
            "verse": 35,
            "name": "John 9:35",
            "text": " Audivit Jesus quia ejecerunt eum foras : et cum invenisset eum, dixit ei : Tu credis in Filium Dei ? "
        },
        {
            "chapter": 9,
            "verse": 36,
            "name": "John 9:36",
            "text": "Respondit ille, et dixit : Quis est, Domine, ut credam in eum ? "
        },
        {
            "chapter": 9,
            "verse": 37,
            "name": "John 9:37",
            "text": "Et dixit ei Jesus : Et vidisti eum, et qui loquitur tecum, ipse est. "
        },
        {
            "chapter": 9,
            "verse": 38,
            "name": "John 9:38",
            "text": "At ille ait : Credo, Domine. Et procidens adoravit eum. "
        },
        {
            "chapter": 9,
            "verse": 39,
            "name": "John 9:39",
            "text": "Et dixit Jesus : In judicium ego in hunc mundum veni : ut qui non vident videant, et qui vident cæci fiant. "
        },
        {
            "chapter": 9,
            "verse": 40,
            "name": "John 9:40",
            "text": "Et audierunt quidam ex pharisæis qui cum ipso erant, et dixerunt ei : Numquid et nos cæci sumus ? "
        },
        {
            "chapter": 9,
            "verse": 41,
            "name": "John 9:41",
            "text": "Dixit eis Jesus : Si cæci essetis, non haberetis peccatum. Nunc vero dicitis, Quia videmus : peccatum vestrum manet.   "
        }
    ]
}