{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 5,
    "book_name": "Deuteronomy",
    "chapter": 9,
    "name": "Deuteronomy 9",
    "verses": [
        {
            "chapter": 9,
            "verse": 1,
            "name": "Deuteronomy 9:1",
            "text": "Audi, Israël : tu transgredieris hodie Jordanem, ut possideas nationes maximas et fortiores te, civitates ingentes, et ad cælum usque muratas, "
        },
        {
            "chapter": 9,
            "verse": 2,
            "name": "Deuteronomy 9:2",
            "text": "populum magnum atque sublimem, filios Enacim, quos ipse vidisti et audisti, quibus nullus potest ex adverso resistere. "
        },
        {
            "chapter": 9,
            "verse": 3,
            "name": "Deuteronomy 9:3",
            "text": "Scies ergo hodie quod Dominus Deus tuus ipse transibit ante te, ignis devorans atque consumens, qui conterat eos, et deleat atque disperdat ante faciem tuam velociter, sicut locutus est tibi : "
        },
        {
            "chapter": 9,
            "verse": 4,
            "name": "Deuteronomy 9:4",
            "text": "ne dicas in corde tuo, cum deleverit eos Dominus Deus tuus in conspectu tuo : Propter justitiam meam introduxit me Dominus ut terram hanc possiderem, cum propter impietates suas istæ deletæ sint nationes. "
        },
        {
            "chapter": 9,
            "verse": 5,
            "name": "Deuteronomy 9:5",
            "text": "Neque enim propter justitias tuas, et æquitatem cordis tui ingredieris, ut possideas terras earum : sed quia illæ egerunt impie, introëunte te deletæ sunt : et ut compleret verbum suum Dominus, quod sub juramento pollicitus est patribus tuis, Abraham, Isaac, et Jacob. "
        },
        {
            "chapter": 9,
            "verse": 6,
            "name": "Deuteronomy 9:6",
            "text": "Scito ergo quod non propter justitias tuas Dominus Deus tuus dederit tibi terram hanc optimam in possessionem, cum durissimæ cervicis sis populus.  "
        },
        {
            "chapter": 9,
            "verse": 7,
            "name": "Deuteronomy 9:7",
            "text": " Memento, et ne obliviscaris, quomodo ad iracundiam provocaveris Dominum Deum tuum in solitudine. Ex eo die, quo egressus es ex Ægypto usque ad locum istum, semper adversum Dominum contendisti. "
        },
        {
            "chapter": 9,
            "verse": 8,
            "name": "Deuteronomy 9:8",
            "text": "Nam et in Horeb provocasti eum, et iratus delere te voluit, "
        },
        {
            "chapter": 9,
            "verse": 9,
            "name": "Deuteronomy 9:9",
            "text": "quando ascendi in montem, ut acciperem tabulas lapideas, tabulas pacti quod pepigit vobiscum Dominus : et perseveravi in monte quadraginta diebus ac noctibus, panem non comedens, et aquam non bibens. "
        },
        {
            "chapter": 9,
            "verse": 10,
            "name": "Deuteronomy 9:10",
            "text": "Deditque mihi Dominus duas tabulas lapideas scriptas digito Dei, et continentes omnia verba quæ vobis locutus est in monte de medio ignis, quando concio populi congregata est. "
        },
        {
            "chapter": 9,
            "verse": 11,
            "name": "Deuteronomy 9:11",
            "text": "Cumque transissent quadraginta dies, et totidem noctes, dedit mihi Dominus duas tabulas lapideas, tabulas fœderis, "
        },
        {
            "chapter": 9,
            "verse": 12,
            "name": "Deuteronomy 9:12",
            "text": "dixitque mihi : Surge, et descende hinc cito : quia populus tuus, quem eduxisti de Ægypto, deseruerunt velociter viam, quam demonstrasti eis, feceruntque sibi conflatile. "
        },
        {
            "chapter": 9,
            "verse": 13,
            "name": "Deuteronomy 9:13",
            "text": "Rursumque ait Dominus ad me : Cerno quod populus iste duræ cervicis sit : "
        },
        {
            "chapter": 9,
            "verse": 14,
            "name": "Deuteronomy 9:14",
            "text": "dimitte me ut conteram eum, et deleam nomen ejus de sub cælo, et constituam te super gentem, quæ hac major et fortior sit.  "
        },
        {
            "chapter": 9,
            "verse": 15,
            "name": "Deuteronomy 9:15",
            "text": " Cumque de monte ardente descenderem, et duas tabulas fœderis utraque tenerem manu, "
        },
        {
            "chapter": 9,
            "verse": 16,
            "name": "Deuteronomy 9:16",
            "text": "vidissemque vos peccasse Domino Deo vestro, et fecisse vobis vitulum conflatilem, ac deseruisse velociter viam ejus, quam vobis ostenderat : "
        },
        {
            "chapter": 9,
            "verse": 17,
            "name": "Deuteronomy 9:17",
            "text": "projeci tabulas de manibus meis, confregique eas in conspectu vestro. "
        },
        {
            "chapter": 9,
            "verse": 18,
            "name": "Deuteronomy 9:18",
            "text": "Et procidi ante Dominum sicut prius, quadraginta diebus et noctibus panem non comedens, et aquam non bibens, propter omnia peccata vestra quæ gessistis contra Dominum, et eum ad iracundiam provocastis : "
        },
        {
            "chapter": 9,
            "verse": 19,
            "name": "Deuteronomy 9:19",
            "text": "timui enim indignationem et iram illius, qua adversum vos concitatus, delere vos voluit. Et exaudivit me Dominus etiam hac vice. "
        },
        {
            "chapter": 9,
            "verse": 20,
            "name": "Deuteronomy 9:20",
            "text": "Adversum Aaron quoque vehementer iratus, voluit eum conterere, et pro illo similiter deprecatus sum. "
        },
        {
            "chapter": 9,
            "verse": 21,
            "name": "Deuteronomy 9:21",
            "text": "Peccatum autem vestrum quod feceratis, id est, vitulum, arripiens, igne combussi, et in frusta comminuens, omninoque in pulverem redigens, projeci in torrentem, qui de monte descendit. "
        },
        {
            "chapter": 9,
            "verse": 22,
            "name": "Deuteronomy 9:22",
            "text": "In incendio quoque, et in tentatione, et in Sepulchris concupiscentiæ provocastis Dominum : "
        },
        {
            "chapter": 9,
            "verse": 23,
            "name": "Deuteronomy 9:23",
            "text": "et quando misit vos de Cadesbarne, dicens : Ascendite, et possidete terram, quam dedi vobis, et contempsistis imperium Domini Dei vestri, et non credidistis ei, neque vocem ejus audire voluistis : "
        },
        {
            "chapter": 9,
            "verse": 24,
            "name": "Deuteronomy 9:24",
            "text": "sed semper fuistis rebelles a die qua nosse vos cœpi. "
        },
        {
            "chapter": 9,
            "verse": 25,
            "name": "Deuteronomy 9:25",
            "text": "Et jacui coram Domino quadraginta diebus ac noctibus, quibus eum suppliciter deprecabar, ne deleret vos ut fuerat comminatus : "
        },
        {
            "chapter": 9,
            "verse": 26,
            "name": "Deuteronomy 9:26",
            "text": "et orans dixi : Domine Deus, ne disperdas populum tuum, et hæreditatem tuam, quam redemisti in magnitudine tua, quos eduxisti de Ægypto in manu forti. "
        },
        {
            "chapter": 9,
            "verse": 27,
            "name": "Deuteronomy 9:27",
            "text": "Recordare servorum tuorum Abraham, Isaac, et Jacob : ne aspicias duritiam populi hujus, et impietatem atque peccatum : "
        },
        {
            "chapter": 9,
            "verse": 28,
            "name": "Deuteronomy 9:28",
            "text": "ne forte dicant habitatores terræ, de qua eduxisti nos : Non poterat Dominus introducere eos in terram, quam pollicitus est eis, et oderat illos : idcirco eduxit, ut interficeret eos in solitudine : "
        },
        {
            "chapter": 9,
            "verse": 29,
            "name": "Deuteronomy 9:29",
            "text": "qui sunt populus tuus et hæreditas tua, quos eduxisti in fortitudine tua magna, et in brachio tuo extento.   "
        }
    ]
}