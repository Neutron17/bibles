{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 5,
    "book_name": "Deuteronomy",
    "chapter": 17,
    "name": "Deuteronomy 17",
    "verses": [
        {
            "chapter": 17,
            "verse": 1,
            "name": "Deuteronomy 17:1",
            "text": "Non immolabis Domino Deo tuo ovem, et bovem, in quo est macula, aut quippiam vitii : quia abominatio est Domino Deo tuo. "
        },
        {
            "chapter": 17,
            "verse": 2,
            "name": "Deuteronomy 17:2",
            "text": "Cum reperti fuerint apud te intra unam portarum tuarum, quas Dominus Deus tuus dabit tibi, vir aut mulier qui faciant malum in conspectu Domini Dei tui, et transgrediantur pactum illius, "
        },
        {
            "chapter": 17,
            "verse": 3,
            "name": "Deuteronomy 17:3",
            "text": "ut vadant et servant diis alienis, et adorent eos, solem et lunam, et omnem militiam cæli, quæ non præcepi : "
        },
        {
            "chapter": 17,
            "verse": 4,
            "name": "Deuteronomy 17:4",
            "text": "et hoc tibi fuerit nuntiatum, audiensque inquisieris diligenter et verum esse repereris, et abominatio facta est in Israël : "
        },
        {
            "chapter": 17,
            "verse": 5,
            "name": "Deuteronomy 17:5",
            "text": "educes virum ac mulierem, qui rem sceleratissimam perpetrarunt, ad portas civitatis tuæ, et lapidibus obruentur. "
        },
        {
            "chapter": 17,
            "verse": 6,
            "name": "Deuteronomy 17:6",
            "text": "In ore duorum aut trium testium peribit qui interficietur. Nemo occidatur, uno contra se dicente testimonium. "
        },
        {
            "chapter": 17,
            "verse": 7,
            "name": "Deuteronomy 17:7",
            "text": "Manus testium prima interficiet eum, et manus reliqui populi extrema mittetur : ut auferas malum de medio tui.  "
        },
        {
            "chapter": 17,
            "verse": 8,
            "name": "Deuteronomy 17:8",
            "text": " Si difficile et ambiguum apud te judicium esse perspexeris inter sanguinem et sanguinem, causam et causam, lepram et lepram : et judicum intra portas tuas videris verba variari : surge, et ascende ad locum, quem elegerit Dominus Deus tuus. "
        },
        {
            "chapter": 17,
            "verse": 9,
            "name": "Deuteronomy 17:9",
            "text": "Veniesque ad sacerdotes Levitici generis, et ad judicem qui fuerit illo tempore : quæresque ab eis, qui indicabunt tibi judicii veritatem. "
        },
        {
            "chapter": 17,
            "verse": 10,
            "name": "Deuteronomy 17:10",
            "text": "Et facies quodcumque dixerint qui præsunt loco quem elegerit Dominus, et docuerint te "
        },
        {
            "chapter": 17,
            "verse": 11,
            "name": "Deuteronomy 17:11",
            "text": "juxta legem ejus, sequerisque sententiam eorum, nec declinabis ad dexteram neque ad sinistram. "
        },
        {
            "chapter": 17,
            "verse": 12,
            "name": "Deuteronomy 17:12",
            "text": "Qui autem superbierit, nolens obedire sacerdotis imperio, qui eo tempore ministrat Domino Deo tuo, et decreto judicis, morietur homo ille, et auferes malum de Israël : "
        },
        {
            "chapter": 17,
            "verse": 13,
            "name": "Deuteronomy 17:13",
            "text": "cunctusque populus audiens timebit, ut nullus deinceps intumescat superbia.  "
        },
        {
            "chapter": 17,
            "verse": 14,
            "name": "Deuteronomy 17:14",
            "text": " Cum ingressus fueris terram, quam Dominus Deus tuus dabit tibi, et possederis eam, habitaverisque in illa, et dixeris : Constituam super me regem, sicut habent omnes per circuitum nationes : "
        },
        {
            "chapter": 17,
            "verse": 15,
            "name": "Deuteronomy 17:15",
            "text": "eum constitues, quem Dominus Deus tuus elegerit de numero fratrum tuorum. Non poteris alterius gentis hominem regem facere, qui non sit frater tuus. "
        },
        {
            "chapter": 17,
            "verse": 16,
            "name": "Deuteronomy 17:16",
            "text": "Cumque fuerit constitutus, non multiplicabit sibi equos, nec reducet populum in Ægyptum, equitatus numero sublevatus, præsertim cum Dominus præceperit vobis ut nequaquam amplius per eamdem viam revertamini. "
        },
        {
            "chapter": 17,
            "verse": 17,
            "name": "Deuteronomy 17:17",
            "text": "Non habebit uxores plurimas, quæ alliciant animum ejus, neque argenti et auri immensa pondera. "
        },
        {
            "chapter": 17,
            "verse": 18,
            "name": "Deuteronomy 17:18",
            "text": "Postquam autem sederit in solio regni sui, describet sibi Deuteronomium legis hujus in volumine, accipiens exemplar a sacerdotibus Leviticæ tribus, "
        },
        {
            "chapter": 17,
            "verse": 19,
            "name": "Deuteronomy 17:19",
            "text": "et habebit secum, legetque illud omnibus diebus vitæ suæ, ut discat timere Dominum Deum suum, et custodire verba et cæremonias ejus, quæ in lege præcepta sunt. "
        },
        {
            "chapter": 17,
            "verse": 20,
            "name": "Deuteronomy 17:20",
            "text": "Nec elevetur cor ejus in superbiam super fratres suos, neque declinet in partem dexteram vel sinistram, ut longo tempore regnet ipse et filii ejus super Israël.   "
        }
    ]
}