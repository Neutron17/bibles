{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 27,
    "book_name": "Daniel",
    "chapter": 7,
    "name": "Daniel 7",
    "verses": [
        {
            "chapter": 7,
            "verse": 1,
            "name": "Daniel 7:1",
            "text": "Anno primo Baltassar regis Babylonis, Daniel somnium vidit : visio autem capitis ejus in cubili suo : et somnium scribens, brevi sermone comprehendit : summatimque perstringens, ait : "
        },
        {
            "chapter": 7,
            "verse": 2,
            "name": "Daniel 7:2",
            "text": "Videbam in visione mea nocte : et ecce quatuor venti cæli pugnabant in mari magno. "
        },
        {
            "chapter": 7,
            "verse": 3,
            "name": "Daniel 7:3",
            "text": "Et quatuor bestiæ grandes ascendebant de mari diversæ inter se. "
        },
        {
            "chapter": 7,
            "verse": 4,
            "name": "Daniel 7:4",
            "text": "Prima quasi leæna, et alas habebat aquilæ : aspiciebam donec evulsæ sunt alæ ejus, et sublata est de terra, et super pedes quasi homo stetit ; et cor hominis datum est ei. "
        },
        {
            "chapter": 7,
            "verse": 5,
            "name": "Daniel 7:5",
            "text": "Et ecce bestia alia similis urso in parte stetit : et tres ordines erant in ore ejus, et in dentibus ejus, et sic dicebant ei : Surge, comede carnes plurimas. "
        },
        {
            "chapter": 7,
            "verse": 6,
            "name": "Daniel 7:6",
            "text": "Post hæc aspiciebam, et ecce alia quasi pardus, et alas habebat quasi avis, quatuor super se : et quatuor capita erant in bestia, et potestas data est ei. "
        },
        {
            "chapter": 7,
            "verse": 7,
            "name": "Daniel 7:7",
            "text": "Post hæc aspiciebam in visione noctis, et ecce bestia quarta terribilis atque mirabilis, et fortis nimis : dentes ferreos habebat magnos, comedens atque comminuens, et reliqua pedibus suis conculcans : dissimilis autem erat ceteris bestiis quas videram ante eam, et habebat cornua decem. "
        },
        {
            "chapter": 7,
            "verse": 8,
            "name": "Daniel 7:8",
            "text": "Considerabam cornua, et ecce cornu aliud parvulum ortum est de medio eorum : et tria de cornibus primis evulsa sunt a facie ejus : et ecce oculi, quasi oculi hominis erant in cornu isto, et os loquens ingentia. "
        },
        {
            "chapter": 7,
            "verse": 9,
            "name": "Daniel 7:9",
            "text": "Aspiciebam donec throni positi sunt, et antiquus dierum sedit. Vestimentum ejus candidum quasi nix, et capilli capitis ejus quasi lana munda : thronus ejus flammæ ignis : rotæ ejus ignis accensus. "
        },
        {
            "chapter": 7,
            "verse": 10,
            "name": "Daniel 7:10",
            "text": "Fluvius igneus rapidusque egrediebatur a facie ejus. Millia millium ministrabant ei, et decies millies centena millia assistebant ei : judicium sedit, et libri aperti sunt. "
        },
        {
            "chapter": 7,
            "verse": 11,
            "name": "Daniel 7:11",
            "text": "Aspiciebam propter vocem sermonum grandium, quos cornu illud loquebatur : et vidi quoniam interfecta esset bestia, et perisset corpus ejus, et traditum esset ad comburendum igni : "
        },
        {
            "chapter": 7,
            "verse": 12,
            "name": "Daniel 7:12",
            "text": "aliarum quoque bestiarum ablata esset potestas, et tempora vitæ constituta essent eis usque ad tempus et tempus. "
        },
        {
            "chapter": 7,
            "verse": 13,
            "name": "Daniel 7:13",
            "text": "Aspiciebam ergo in visione noctis, et ecce cum nubibus cæli quasi filius hominis veniebat, et usque ad antiquum dierum pervenit : et in conspectu ejus obtulerunt eum. "
        },
        {
            "chapter": 7,
            "verse": 14,
            "name": "Daniel 7:14",
            "text": "Et dedit ei potestatem, et honorem, et regnum : et omnes populi, tribus, et linguæ ipsi servient : potestas ejus, potestas æterna, quæ non auferetur : et regnum ejus, quod non corrumpetur.  "
        },
        {
            "chapter": 7,
            "verse": 15,
            "name": "Daniel 7:15",
            "text": " Horruit spiritus meus : ego Daniel territus sum in his, et visiones capitis mei conturbaverunt me. "
        },
        {
            "chapter": 7,
            "verse": 16,
            "name": "Daniel 7:16",
            "text": "Accessi ad unum de assistentibus, et veritatem quærebam ab eo de omnibus his. Qui dixit mihi interpretationem sermonum, et docuit me : "
        },
        {
            "chapter": 7,
            "verse": 17,
            "name": "Daniel 7:17",
            "text": "Hæ quatuor bestiæ magnæ, quatuor sunt regna, quæ consurgent de terra. "
        },
        {
            "chapter": 7,
            "verse": 18,
            "name": "Daniel 7:18",
            "text": "Suscipient autem regnum sancti Dei altissimi, et obtinebunt regnum usque in sæculum, et sæculum sæculorum. "
        },
        {
            "chapter": 7,
            "verse": 19,
            "name": "Daniel 7:19",
            "text": "Post hoc volui diligenter discere de bestia quarta, quæ erat dissimilis valde ab omnibus, et terribilis nimis : dentes et ungues ejus ferrei : comedebat, et comminuebat, et reliqua pedibus suis conculcabat : "
        },
        {
            "chapter": 7,
            "verse": 20,
            "name": "Daniel 7:20",
            "text": "et de cornibus decem, quæ habebat in capite, et de alio, quod ortum fuerat, ante quod ceciderant tria cornua : et de cornu illo, quod habebat oculos, et os loquens grandia, et majus erat ceteris. "
        },
        {
            "chapter": 7,
            "verse": 21,
            "name": "Daniel 7:21",
            "text": "Aspiciebam, et ecce cornu illud faciebat bellum adversus sanctos, et prævalebat eis, "
        },
        {
            "chapter": 7,
            "verse": 22,
            "name": "Daniel 7:22",
            "text": "donec venit antiquus dierum, et judicium dedit sanctis Excelsi, et tempus advenit, et regnum obtinuerunt sancti. "
        },
        {
            "chapter": 7,
            "verse": 23,
            "name": "Daniel 7:23",
            "text": "Et sic ait : Bestia quarta, regnum quartum erit in terra, quod majus erit omnibus regnis, et devorabit universam terram, et conculcabit, et comminuet eam. "
        },
        {
            "chapter": 7,
            "verse": 24,
            "name": "Daniel 7:24",
            "text": "Porro cornua decem ipsius regni, decem reges erunt : et alius consurget post eos, et ipse potentior erit prioribus, et tres reges humiliabit. "
        },
        {
            "chapter": 7,
            "verse": 25,
            "name": "Daniel 7:25",
            "text": "Et sermones contra Excelsum loquetur, et sanctos Altissimi conteret : et putabit quod possit mutare tempora, et leges : et tradentur in manu ejus usque ad tempus, et tempora, et dimidium temporis. "
        },
        {
            "chapter": 7,
            "verse": 26,
            "name": "Daniel 7:26",
            "text": "Et judicium sedebit, ut auferatur potentia, et conteratur, et dispereat usque in finem. "
        },
        {
            "chapter": 7,
            "verse": 27,
            "name": "Daniel 7:27",
            "text": "Regnum autem, et potestas, et magnitudo regni, quæ est subter omne cælum, detur populo sanctorum Altissimi : cujus regnum, regnum sempiternum est, et omnes reges servient ei, et obedient. "
        },
        {
            "chapter": 7,
            "verse": 28,
            "name": "Daniel 7:28",
            "text": "Hucusque finis verbi. Ego Daniel multum cogitationibus meis conturbabar, et facies mea mutata est in me : verbum autem in corde meo conservavi.   "
        }
    ]
}