{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 38,
    "book_name": "Zechariah",
    "chapter": 11,
    "name": "Zechariah 11",
    "verses": [
        {
            "chapter": 11,
            "verse": 1,
            "name": "Zechariah 11:1",
            "text": "Aperi, Libane, portas tuas,  et comedat ignis cedros tuas. "
        },
        {
            "chapter": 11,
            "verse": 2,
            "name": "Zechariah 11:2",
            "text": " Ulula, abies, quia cecidit cedrus,  quoniam magnifici vastati sunt :  ululate, quercus Basan,  quoniam succisus est saltus munitus. "
        },
        {
            "chapter": 11,
            "verse": 3,
            "name": "Zechariah 11:3",
            "text": " Vox ululatus pastorum,  quia vastata est magnificentia eorum :  vox rugitus leonum,  quoniam vastata est superbia Jordanis.  "
        },
        {
            "chapter": 11,
            "verse": 4,
            "name": "Zechariah 11:4",
            "text": " Hæc dicit Dominus Deus meus : Pasce pecora occisionis, "
        },
        {
            "chapter": 11,
            "verse": 5,
            "name": "Zechariah 11:5",
            "text": "quæ qui possederant occidebant, et non dolebant, et vendebant ea, dicentes : Benedictus Dominus ! divites facti sumus : et pastores eorum non parcebant eis. "
        },
        {
            "chapter": 11,
            "verse": 6,
            "name": "Zechariah 11:6",
            "text": "Et ego non parcam ultra super habitantes terram, dicit Dominus : ecce ego tradam homines, unumquemque in manu proximi sui, et in manu regis sui : et concident terram, et non eruam de manu eorum. "
        },
        {
            "chapter": 11,
            "verse": 7,
            "name": "Zechariah 11:7",
            "text": "Et pascam pecus occisionis propter hoc, o pauperes gregis ! et assumpsi mihi duas virgas : unam vocavi Decorem, et alteram vocavi Funiculum : et pavi gregem. "
        },
        {
            "chapter": 11,
            "verse": 8,
            "name": "Zechariah 11:8",
            "text": "Et succidi tres pastores in mense uno, et contracta est anima mea in eis, siquidem et anima eorum variavit in me. "
        },
        {
            "chapter": 11,
            "verse": 9,
            "name": "Zechariah 11:9",
            "text": "Et dixi : Non pascam vos : quod moritur, moriatur, et quod succiditur, succidatur : et reliqui devorent unusquisque carnem proximi sui. "
        },
        {
            "chapter": 11,
            "verse": 10,
            "name": "Zechariah 11:10",
            "text": "Et tuli virgam meam quæ vocabatur Decus, et abscidi eam, ut irritum facerem fœdus meum quod percussi cum omnibus populis. "
        },
        {
            "chapter": 11,
            "verse": 11,
            "name": "Zechariah 11:11",
            "text": "Et in irritum deductum est in die illa : et cognoverunt sic pauperes gregis, qui custodiunt mihi, quia verbum Domini est. "
        },
        {
            "chapter": 11,
            "verse": 12,
            "name": "Zechariah 11:12",
            "text": "Et dixi ad eos : Si bonum est in oculis vestris, afferte mercedem meam : et si non, quiescite. Et appenderunt mercedem meam triginta argenteos. "
        },
        {
            "chapter": 11,
            "verse": 13,
            "name": "Zechariah 11:13",
            "text": "Et dixit Dominus ad me : Projice illud ad statuarium, decorum pretium quo appretiatus sum ab eis. Et tuli triginta argenteos, et projeci illos in domum Domini, ad statuarium. "
        },
        {
            "chapter": 11,
            "verse": 14,
            "name": "Zechariah 11:14",
            "text": "Et præcidi virgam meam secundam, quæ appellabatur Funiculus, ut dissolverem germanitatem inter Judam et Israël. "
        },
        {
            "chapter": 11,
            "verse": 15,
            "name": "Zechariah 11:15",
            "text": "Et dixit Dominus ad me : Adhuc sume tibi vasa pastoris stulti. "
        },
        {
            "chapter": 11,
            "verse": 16,
            "name": "Zechariah 11:16",
            "text": "Quia ecce ego suscitabo pastorem in terra, qui derelicta non visitabit, dispersum non quæret, et contritum non sanabit, et id quod stat non enutriet, et carnes pinguium comedet, et ungulas eorum dissolvet. "
        },
        {
            "chapter": 11,
            "verse": 17,
            "name": "Zechariah 11:17",
            "text": "O pastor, et idolum derelinquens gregem : gladius super brachium ejus, et super oculum dextrum ejus : brachium ejus ariditate siccabitur, et oculus dexter ejus tenebrescens obscurabitur.   "
        }
    ]
}