{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 42,
    "book_name": "Luke",
    "chapter": 10,
    "name": "Luke 10",
    "verses": [
        {
            "chapter": 10,
            "verse": 1,
            "name": "Luke 10:1",
            "text": "Post hæc autem designavit Dominus et alios septuaginta duos : et misit illos binos ante faciem suam in omnem civitatem et locum, quo erat ipse venturus. "
        },
        {
            "chapter": 10,
            "verse": 2,
            "name": "Luke 10:2",
            "text": "Et dicebat illis : Messis quidem multa, operarii autem pauci. Rogate ergo dominum messis ut mittat operarios in messem suam. "
        },
        {
            "chapter": 10,
            "verse": 3,
            "name": "Luke 10:3",
            "text": "Ite : ecce ego mitto vos sicut agnos inter lupos. "
        },
        {
            "chapter": 10,
            "verse": 4,
            "name": "Luke 10:4",
            "text": "Nolite portare sacculum, neque peram, neque calceamenta, et neminem per viam salutaveritis. "
        },
        {
            "chapter": 10,
            "verse": 5,
            "name": "Luke 10:5",
            "text": "In quamcumque domum intraveritis, primum dicite : Pax huic domui : "
        },
        {
            "chapter": 10,
            "verse": 6,
            "name": "Luke 10:6",
            "text": "et si ibi fuerit filius pacis, requiescet super illum pax vestra : sin autem, ad vos revertetur. "
        },
        {
            "chapter": 10,
            "verse": 7,
            "name": "Luke 10:7",
            "text": "In eadem autem domo manete, edentes et bibentes quæ apud illos sunt : dignus est enim operarius mercede sua. Nolite transire de domo in domum. "
        },
        {
            "chapter": 10,
            "verse": 8,
            "name": "Luke 10:8",
            "text": "Et in quamcumque civitatem intraveritis, et susceperint vos, manducate quæ apponuntur vobis : "
        },
        {
            "chapter": 10,
            "verse": 9,
            "name": "Luke 10:9",
            "text": "et curate infirmos, qui in illa sunt, et dicite illis : Appropinquavit in vos regnum Dei. "
        },
        {
            "chapter": 10,
            "verse": 10,
            "name": "Luke 10:10",
            "text": "In quamcumque autem civitatem intraveritis, et non susceperint vos, exeuntes in plateas ejus, dicite : "
        },
        {
            "chapter": 10,
            "verse": 11,
            "name": "Luke 10:11",
            "text": "Etiam pulverem, qui adhæsit nobis de civitate vestra, extergimus in vos : tamen hoc scitote, quia appropinquavit regnum Dei. "
        },
        {
            "chapter": 10,
            "verse": 12,
            "name": "Luke 10:12",
            "text": "Dico vobis, quia Sodomis in die illa remissius erit, quam illi civitati.  "
        },
        {
            "chapter": 10,
            "verse": 13,
            "name": "Luke 10:13",
            "text": " Væ tibi Corozain ! væ tibi Bethsaida ! quia si in Tyro et Sidone factæ fuissent virtutes quæ factæ sunt in vobis, olim in cilicio et cinere sedentes pœniterent. "
        },
        {
            "chapter": 10,
            "verse": 14,
            "name": "Luke 10:14",
            "text": "Verumtamen Tyro et Sidoni remissius erit in judicio, quam vobis. "
        },
        {
            "chapter": 10,
            "verse": 15,
            "name": "Luke 10:15",
            "text": "Et tu Capharnaum, usque ad cælum exaltata, usque ad infernum demergeris. "
        },
        {
            "chapter": 10,
            "verse": 16,
            "name": "Luke 10:16",
            "text": "Qui vos audit, me audit : et qui vos spernit, me spernit. Qui autem me spernit, spernit eum qui misit me.  "
        },
        {
            "chapter": 10,
            "verse": 17,
            "name": "Luke 10:17",
            "text": " Reversi sunt autem septuaginta duo cum gaudio, dicentes : Domine, etiam dæmonia subjiciuntur nobis in nomine tuo. "
        },
        {
            "chapter": 10,
            "verse": 18,
            "name": "Luke 10:18",
            "text": "Et ait illis : Videbam Satanam sicut fulgor de cælo cadentem. "
        },
        {
            "chapter": 10,
            "verse": 19,
            "name": "Luke 10:19",
            "text": "Ecce dedi vobis potestatem calcandi supra serpentes, et scorpiones, et super omnem virtutem inimici : et nihil vobis nocebit. "
        },
        {
            "chapter": 10,
            "verse": 20,
            "name": "Luke 10:20",
            "text": "Verumtamen in hoc nolite gaudere quia spiritus vobis subjiciuntur : gaudete autem, quod nomina vestra scripta sunt in cælis.  "
        },
        {
            "chapter": 10,
            "verse": 21,
            "name": "Luke 10:21",
            "text": " In ipsa hora exsultavit Spiritu Sancto, et dixit : Confiteor tibi Pater, Domine cæli et terræ, quod abscondisti hæc a sapientibus et prudentibus, et revelasti ea parvulis. Etiam Pater : quoniam sic placuit ante te. "
        },
        {
            "chapter": 10,
            "verse": 22,
            "name": "Luke 10:22",
            "text": "Omnia mihi tradita sunt a Patre meo. Et nemo scit quis sit Filius, nisi Pater : et quis sit Pater, nisi Filius, et cui voluerit Filius revelare. "
        },
        {
            "chapter": 10,
            "verse": 23,
            "name": "Luke 10:23",
            "text": "Et conversus ad discipulos suos, dixit : Beati oculi qui vident quæ vos videtis. "
        },
        {
            "chapter": 10,
            "verse": 24,
            "name": "Luke 10:24",
            "text": "Dico enim vobis quod multi prophetæ et reges voluerunt videre quæ vos videtis, et non viderunt : et audire quæ auditis, et non audierunt.  "
        },
        {
            "chapter": 10,
            "verse": 25,
            "name": "Luke 10:25",
            "text": " Et ecce quidam legisperitus surrexit tentans illum, et dicens : Magister, quid faciendo vitam æternam possidebo ? "
        },
        {
            "chapter": 10,
            "verse": 26,
            "name": "Luke 10:26",
            "text": "At ille dixit ad eum : In lege quid scriptum est ? quomodo legis ? "
        },
        {
            "chapter": 10,
            "verse": 27,
            "name": "Luke 10:27",
            "text": "Ille respondens dixit : Diliges Dominum Deum tuum ex toto corde tuo, et ex tota anima tua, et ex omnibus virtutibus tuis, et ex omni mente tua : et proximum tuum sicut teipsum. "
        },
        {
            "chapter": 10,
            "verse": 28,
            "name": "Luke 10:28",
            "text": "Dixitque illi : Recte respondisti : hoc fac, et vives.  "
        },
        {
            "chapter": 10,
            "verse": 29,
            "name": "Luke 10:29",
            "text": " Ille autem volens justificare seipsum, dixit ad Jesum : Et quis est meus proximus ? "
        },
        {
            "chapter": 10,
            "verse": 30,
            "name": "Luke 10:30",
            "text": "Suscipiens autem Jesus, dixit : Homo quidam descendebat ab Jerusalem in Jericho, et incidit in latrones, qui etiam despoliaverunt eum : et plagis impositis abierunt semivivo relicto. "
        },
        {
            "chapter": 10,
            "verse": 31,
            "name": "Luke 10:31",
            "text": "Accidit autem ut sacerdos quidam descenderet eadem via : et viso illo præterivit. "
        },
        {
            "chapter": 10,
            "verse": 32,
            "name": "Luke 10:32",
            "text": "Similiter et Levita, cum esset secus locum, et videret eum, pertransiit. "
        },
        {
            "chapter": 10,
            "verse": 33,
            "name": "Luke 10:33",
            "text": "Samaritanus autem quidam iter faciens, venit secus eum : et videns eum, misericordia motus est. "
        },
        {
            "chapter": 10,
            "verse": 34,
            "name": "Luke 10:34",
            "text": "Et appropians alligavit vulnera ejus, infundens oleum et vinum : et imponens illum in jumentum suum, duxit in stabulum, et curam ejus egit. "
        },
        {
            "chapter": 10,
            "verse": 35,
            "name": "Luke 10:35",
            "text": "Et altera die protulit duos denarios, et dedit stabulario, et ait : Curam illius habe : et quodcumque supererogaveris, ego cum rediero reddam tibi. "
        },
        {
            "chapter": 10,
            "verse": 36,
            "name": "Luke 10:36",
            "text": "Quis horum trium videtur tibi proximus fuisse illi, qui incidit in latrones ? "
        },
        {
            "chapter": 10,
            "verse": 37,
            "name": "Luke 10:37",
            "text": "At ille dixit : Qui fecit misericordiam in illum. Et ait illi Jesus : Vade, et tu fac similiter.  "
        },
        {
            "chapter": 10,
            "verse": 38,
            "name": "Luke 10:38",
            "text": " Factum est autem, dum irent, et ipse intravit in quoddam castellum : et mulier quædam, Martha nomine, excepit illum in domum suam, "
        },
        {
            "chapter": 10,
            "verse": 39,
            "name": "Luke 10:39",
            "text": "et huic erat soror nomine Maria, quæ etiam sedens secus pedes Domini, audiebat verbum illius. "
        },
        {
            "chapter": 10,
            "verse": 40,
            "name": "Luke 10:40",
            "text": "Martha autem satagebat circa frequens ministerium : quæ stetit, et ait : Domine, non est tibi curæ quod soror mea reliquit me solam ministrare ? dic ergo illi ut me adjuvet. "
        },
        {
            "chapter": 10,
            "verse": 41,
            "name": "Luke 10:41",
            "text": "Et respondens dixit illi Dominus : Martha, Martha, sollicita es, et turbaris erga plurima, "
        },
        {
            "chapter": 10,
            "verse": 42,
            "name": "Luke 10:42",
            "text": "porro unum est necessarium. Maria optimam partem elegit, quæ non auferetur ab ea.   "
        }
    ]
}