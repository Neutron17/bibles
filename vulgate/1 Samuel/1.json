{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 9,
    "book_name": "1 Samuel",
    "chapter": 1,
    "name": "1 Samuel 1",
    "verses": [
        {
            "chapter": 1,
            "verse": 1,
            "name": "1 Samuel 1:1",
            "text": "Fuit vir unus de Ramathaimsophim, de monte Ephraim, et nomen ejus Elcana, filius Jeroham, filii Eliu, filii Thohu, filii Suph, Ephrathæus : "
        },
        {
            "chapter": 1,
            "verse": 2,
            "name": "1 Samuel 1:2",
            "text": "et habuit duas uxores, nomen uni Anna, et nomen secundæ Phenenna. Fueruntque Phenennæ filii : Annæ autem non erant liberi. "
        },
        {
            "chapter": 1,
            "verse": 3,
            "name": "1 Samuel 1:3",
            "text": "Et ascendebat vir ille de civitate sua statutis diebus, ut adoraret et sacrificaret Domino exercituum in Silo. Erant autem ibi duo filii Heli, Ophni et Phinees, sacerdotes Domini. "
        },
        {
            "chapter": 1,
            "verse": 4,
            "name": "1 Samuel 1:4",
            "text": "Venit ergo dies, et immolavit Elcana, deditque Phenennæ uxori suæ, et cunctis filiis ejus et filiabus, partes : "
        },
        {
            "chapter": 1,
            "verse": 5,
            "name": "1 Samuel 1:5",
            "text": "Annæ autem dedit partem unam tristis, quia Annam diligebat. Dominus autem concluserat vulvam ejus. "
        },
        {
            "chapter": 1,
            "verse": 6,
            "name": "1 Samuel 1:6",
            "text": "Affligebat quoque eam æmula ejus, et vehementer angebat, in tantum ut exprobraret quod Dominus conclusisset vulvam ejus : "
        },
        {
            "chapter": 1,
            "verse": 7,
            "name": "1 Samuel 1:7",
            "text": "sicque faciebat per singulos annos : cum redeunte tempore ascenderent ad templum Domini, et sic provocabat eam : porro illa flebat, et non capiebat cibum. "
        },
        {
            "chapter": 1,
            "verse": 8,
            "name": "1 Samuel 1:8",
            "text": "Dixit ergo ei Elcana vir suus : Anna, cur fles ? et quare non comedis ? et quam ob rem affligitur cor tuum ? numquid non ego melior tibi sum, quam decem filii ?  "
        },
        {
            "chapter": 1,
            "verse": 9,
            "name": "1 Samuel 1:9",
            "text": " Surrexit autem Anna postquam comederat et biberat in Silo. Et Heli sacerdote sedente super sellam ante postes templi Domini, "
        },
        {
            "chapter": 1,
            "verse": 10,
            "name": "1 Samuel 1:10",
            "text": "cum esset Anna amaro animo, oravit ad Dominum, flens largiter, "
        },
        {
            "chapter": 1,
            "verse": 11,
            "name": "1 Samuel 1:11",
            "text": "et votum vovit, dicens : Domine exercituum, si respiciens videris afflictionem famulæ tuæ, et recordatus mei fueris, nec oblitus ancillæ tuæ, dederisque servæ tuæ sexum virilem : dabo eum Domino omnibus diebus vitæ ejus, et novacula non ascendet super caput ejus.  "
        },
        {
            "chapter": 1,
            "verse": 12,
            "name": "1 Samuel 1:12",
            "text": " Factum est autem, cum illa multiplicaret preces coram Domino, ut Heli observaret os ejus. "
        },
        {
            "chapter": 1,
            "verse": 13,
            "name": "1 Samuel 1:13",
            "text": "Porro Anna loquebatur in corde suo, tantumque labia illius movebantur, et vox penitus non audiebatur. Æstimavit ergo eam Heli temulentam, "
        },
        {
            "chapter": 1,
            "verse": 14,
            "name": "1 Samuel 1:14",
            "text": "dixitque ei : Usquequo ebria eris ? digere paulisper vinum, quo mades. "
        },
        {
            "chapter": 1,
            "verse": 15,
            "name": "1 Samuel 1:15",
            "text": "Respondens Anna : Nequaquam, inquit, domine mi : nam mulier infelix nimis ego sum : vinumque et omne quod inebriare potest, non bibi, sed effudi animam meam in conspectu Domini. "
        },
        {
            "chapter": 1,
            "verse": 16,
            "name": "1 Samuel 1:16",
            "text": "Ne reputes ancillam tuam quasi unam de filiabus Belial : quia ex multitudine doloris et mœroris mei locuta sum usque in præsens. "
        },
        {
            "chapter": 1,
            "verse": 17,
            "name": "1 Samuel 1:17",
            "text": "Tunc Heli ait ei : Vade in pace : et Deus Israël det tibi petitionem tuam quam rogasti eum. "
        },
        {
            "chapter": 1,
            "verse": 18,
            "name": "1 Samuel 1:18",
            "text": "Et illa dixit : Utinam inveniat ancilla tua gratiam in oculis tuis. Et abiit mulier in viam suam, et comedit, vultusque illius non sunt amplius in diversa mutati. "
        },
        {
            "chapter": 1,
            "verse": 19,
            "name": "1 Samuel 1:19",
            "text": "Et surrexerunt mane, et adoraverunt coram Domino : reversique sunt, et venerunt in domum suam Ramatha.   Cognovit autem Elcana Annam uxorem suam : et recordatus est ejus Dominus. "
        },
        {
            "chapter": 1,
            "verse": 20,
            "name": "1 Samuel 1:20",
            "text": "Et factum est post circulum dierum, concepit Anna, et peperit filium : vocavitque nomen ejus Samuel, eo quod a Domino postulasset eum. "
        },
        {
            "chapter": 1,
            "verse": 21,
            "name": "1 Samuel 1:21",
            "text": "Ascendit autem vir ejus Elcana, et omnis domus ejus, ut immolaret Domino hostiam solemnem, et votum suum. "
        },
        {
            "chapter": 1,
            "verse": 22,
            "name": "1 Samuel 1:22",
            "text": "Et Anna non ascendit : dixit enim viro suo : Non vadam donec ablactetur infans, et ducam eum, ut appareat ante conspectum Domini, et maneat ibi jugiter. "
        },
        {
            "chapter": 1,
            "verse": 23,
            "name": "1 Samuel 1:23",
            "text": "Et ait ei Elcana vir suus : Fac quod bonum tibi videtur, et mane donec ablactes eum : precorque ut impleat Dominus verbum suum. Mansit ergo mulier, et lactavit filium suum, donec amoveret eum a lacte.  "
        },
        {
            "chapter": 1,
            "verse": 24,
            "name": "1 Samuel 1:24",
            "text": " Et adduxit eum secum, postquam ablactaverat, in vitulis tribus, et tribus modiis farinæ, et amphora vini, et adduxit eum ad domum Domini in Silo. Puer autem erat adhuc infantulus : "
        },
        {
            "chapter": 1,
            "verse": 25,
            "name": "1 Samuel 1:25",
            "text": "et immolaverunt vitulum, et obtulerunt puerum Heli. "
        },
        {
            "chapter": 1,
            "verse": 26,
            "name": "1 Samuel 1:26",
            "text": "Et ait Anna : Obsecro mi domine, vivit anima tua, domine : ego sum illa mulier, quæ steti coram te hic orans Dominum. "
        },
        {
            "chapter": 1,
            "verse": 27,
            "name": "1 Samuel 1:27",
            "text": "Pro puero isto oravi, et dedit mihi Dominus petitionem meam quam postulavi eum. "
        },
        {
            "chapter": 1,
            "verse": 28,
            "name": "1 Samuel 1:28",
            "text": "Idcirco et ego commodavi eum Domino cunctis diebus quibus fuerit commodatus Domino. Et adoraverunt ibi Dominum.   Et oravit Anna, et ait :  "
        }
    ]
}