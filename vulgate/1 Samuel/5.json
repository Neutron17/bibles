{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 9,
    "book_name": "1 Samuel",
    "chapter": 5,
    "name": "1 Samuel 5",
    "verses": [
        {
            "chapter": 5,
            "verse": 1,
            "name": "1 Samuel 5:1",
            "text": "Philisthiim autem tulerunt arcam Dei, et asportaverunt eam a lapide Adjutorii in Azotum. "
        },
        {
            "chapter": 5,
            "verse": 2,
            "name": "1 Samuel 5:2",
            "text": "Tuleruntque Philisthiim arcam Dei, et intulerunt eam in templum Dagon, et statuerunt eam juxta Dagon. "
        },
        {
            "chapter": 5,
            "verse": 3,
            "name": "1 Samuel 5:3",
            "text": "Cumque surrexissent diluculo Azotii altera die, ecce Dagon jacebat pronus in terra ante arcam Domini : et tulerunt Dagon, et restituerunt eum in locum suum. "
        },
        {
            "chapter": 5,
            "verse": 4,
            "name": "1 Samuel 5:4",
            "text": "Rursumque mane die altera consurgentes, invenerunt Dagon jacentem super faciem suam in terra coram arca Domini : caput autem Dagon, et duæ palmæ manuum ejus abscissæ erant super limen : "
        },
        {
            "chapter": 5,
            "verse": 5,
            "name": "1 Samuel 5:5",
            "text": "porro Dagon solus truncus remanserat in loco suo. Propter hanc causam non calcant sacerdotes Dagon, et omnes qui ingrediuntur templum ejus, super limen Dagon in Azoto, usque in hodiernum diem. "
        },
        {
            "chapter": 5,
            "verse": 6,
            "name": "1 Samuel 5:6",
            "text": "Aggravata est autem manus Domini super Azotios, et demolitus est eos : et percussit in secretiori parte natium Azotum, et fines ejus. Et ebullierunt villæ et agri in medio regionis illius, et nati sunt mures et facta est confusio mortis magnæ in civitate. "
        },
        {
            "chapter": 5,
            "verse": 7,
            "name": "1 Samuel 5:7",
            "text": "Videntes autem viri Azotii hujuscemodi plagam, dixerunt : Non maneat arca Dei Israël apud nos : quoniam dura est manus ejus super nos, et super Dagon deum nostrum. "
        },
        {
            "chapter": 5,
            "verse": 8,
            "name": "1 Samuel 5:8",
            "text": "Et mittentes congregaverunt omnes satrapas Philisthinorum ad se, et dixerunt : Quid faciemus de arca Dei Israël ? Responderuntque Gethæi : Circumducatur arca Dei Israël. Et circumduxerunt arcam Dei Israël. "
        },
        {
            "chapter": 5,
            "verse": 9,
            "name": "1 Samuel 5:9",
            "text": "Illis autem circumducentibus eam, fiebat manus Domini per singulas civitates interfectionis magnæ nimis : et percutiebat viros uniuscujusque urbis, a parvo usque ad majorem, et computrescebant prominentes extales eorum. Inieruntque Gethæi consilium, et fecerunt sibi sedes pelliceas. "
        },
        {
            "chapter": 5,
            "verse": 10,
            "name": "1 Samuel 5:10",
            "text": "Miserunt ergo arcam Dei in Accaron. Cumque venisset arca Dei in Accaron, exclamaverunt Accaronitæ, dicentes : Adduxerunt ad nos arcam Dei Israël ut interficiat nos et populum nostrum. "
        },
        {
            "chapter": 5,
            "verse": 11,
            "name": "1 Samuel 5:11",
            "text": "Miserunt itaque et congregaverunt omnes satrapas Philisthinorum : qui dixerunt : Dimittite arcam Dei Israël, et revertatur in locum suum, et non interficiat nos cum populo nostro. "
        },
        {
            "chapter": 5,
            "verse": 12,
            "name": "1 Samuel 5:12",
            "text": "Fiebat enim pavor mortis in singulis urbibus, et gravissima valde manus Dei. Viri quoque qui mortui non fuerant, percutiebantur in secretiori parte natium : et ascendebat ululatus uniuscujusque civitatis in cælum.   "
        }
    ]
}