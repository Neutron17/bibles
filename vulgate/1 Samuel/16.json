{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 9,
    "book_name": "1 Samuel",
    "chapter": 16,
    "name": "1 Samuel 16",
    "verses": [
        {
            "chapter": 16,
            "verse": 1,
            "name": "1 Samuel 16:1",
            "text": "Dixitque Dominus ad Samuelem : Usquequo tu luges Saul, cum ego projecerim eum ne regnet super Israël ? Imple cornu tuum oleo, et veni, ut mittam te ad Isai Bethlehemitem : providi enim in filiis ejus mihi regem. "
        },
        {
            "chapter": 16,
            "verse": 2,
            "name": "1 Samuel 16:2",
            "text": "Et ait Samuel : Quomodo vadam ? audiet enim Saul, et interficiet me. Et ait Dominus : Vitulum de armento tolles in manu tua, et dices : Ad immolandum Domino veni. "
        },
        {
            "chapter": 16,
            "verse": 3,
            "name": "1 Samuel 16:3",
            "text": "Et vocabis Isai ad victimam, et ego ostendam tibi quid facias, et unges quemcumque monstravero tibi. "
        },
        {
            "chapter": 16,
            "verse": 4,
            "name": "1 Samuel 16:4",
            "text": "Fecit ergo Samuel sicut locutus est ei Dominus. Venitque in Bethlehem, et admirati sunt seniores civitatis occurrentes ei : dixeruntque : Pacificusne est ingressus tuus ? "
        },
        {
            "chapter": 16,
            "verse": 5,
            "name": "1 Samuel 16:5",
            "text": "Et ait : Pacificus : ad immolandum Domino veni : sanctificamini, et venite mecum ut immolem. Sanctificavit ergo Isai et filios ejus, et vocavit eos ad sacrificium.  "
        },
        {
            "chapter": 16,
            "verse": 6,
            "name": "1 Samuel 16:6",
            "text": " Cumque ingressi essent, vidit Eliab, et ait : Num coram Domino est christus ejus ? "
        },
        {
            "chapter": 16,
            "verse": 7,
            "name": "1 Samuel 16:7",
            "text": "Et dixit Dominus ad Samuelem : Ne respicias vultum ejus, neque altitudinem staturæ ejus : quoniam abjeci eum, nec juxta intuitum hominis ego judico : homo enim videt ea quæ parent, Dominus autem intuetur cor. "
        },
        {
            "chapter": 16,
            "verse": 8,
            "name": "1 Samuel 16:8",
            "text": "Et vocavit Isai Abinadab, et adduxit eum coram Samuele. Qui dixit : Nec hunc elegit Dominus. "
        },
        {
            "chapter": 16,
            "verse": 9,
            "name": "1 Samuel 16:9",
            "text": "Adduxit autem Isai Samma, de quo ait : Etiam hunc non elegit Dominus. "
        },
        {
            "chapter": 16,
            "verse": 10,
            "name": "1 Samuel 16:10",
            "text": "Adduxit itaque Isai septem filios suos coram Samuele : et ait Samuel ad Isai : Non elegit Dominus ex istis. "
        },
        {
            "chapter": 16,
            "verse": 11,
            "name": "1 Samuel 16:11",
            "text": "Dixitque Samuel ad Isai : Numquid jam completi sunt filii ? Qui respondit : Adhuc reliquus est parvulus, et pascit oves. Et ait Samuel ad Isai : Mitte, et adduc eum : nec enim discumbemus priusquam huc ille veniat. "
        },
        {
            "chapter": 16,
            "verse": 12,
            "name": "1 Samuel 16:12",
            "text": "Misit ergo, et adduxit eum. Erat autem rufus, et pulcher aspectu, decoraque facie : et ait Dominus : Surge, unge eum : ipse est enim. "
        },
        {
            "chapter": 16,
            "verse": 13,
            "name": "1 Samuel 16:13",
            "text": "Tulit ergo Samuel cornu olei, et unxit eum in medio fratrum ejus : et directus est spiritus Domini a die illa in David, et deinceps. Surgensque Samuel abiit in Ramatha.  "
        },
        {
            "chapter": 16,
            "verse": 14,
            "name": "1 Samuel 16:14",
            "text": " Spiritus autem Domini recessit a Saul, et exagitabat eum spiritus nequam a Domino. "
        },
        {
            "chapter": 16,
            "verse": 15,
            "name": "1 Samuel 16:15",
            "text": "Dixeruntque servi Saul ad eum : Ecce spiritus Dei malus exagitat te. "
        },
        {
            "chapter": 16,
            "verse": 16,
            "name": "1 Samuel 16:16",
            "text": "Jubeat dominus noster, et servi tui qui coram te sunt quærent hominem scientem psallere cithara, ut quando arripuerit te spiritus Domini malus, psallat manu sua, et levius feras. "
        },
        {
            "chapter": 16,
            "verse": 17,
            "name": "1 Samuel 16:17",
            "text": "Et ait Saul ad servos suos : Providete ergo mihi aliquem bene psallentem, et adducite eum ad me. "
        },
        {
            "chapter": 16,
            "verse": 18,
            "name": "1 Samuel 16:18",
            "text": "Et respondens unus de pueris, ait : Ecce vidi filium Isai Bethlehemitem scientem psallere, et fortissimum robore, et virum bellicosum, et prudentem in verbis, et virum pulchrum : et Dominus est cum eo. "
        },
        {
            "chapter": 16,
            "verse": 19,
            "name": "1 Samuel 16:19",
            "text": "Misit ergo Saul nuntios ad Isai, dicens : Mitte ad me David filium tuum, qui est in pascuis. "
        },
        {
            "chapter": 16,
            "verse": 20,
            "name": "1 Samuel 16:20",
            "text": "Tulit itaque Isai asinum plenum panibus, et lagenam vini, et hædum de capris unum, et misit per manum David filii sui Sauli. "
        },
        {
            "chapter": 16,
            "verse": 21,
            "name": "1 Samuel 16:21",
            "text": "Et venit David ad Saul, et stetit coram eo : at ille dilexit eum nimis, et factus est ejus armiger. "
        },
        {
            "chapter": 16,
            "verse": 22,
            "name": "1 Samuel 16:22",
            "text": "Misitque Saul ad Isai, dicens : Stet David in conspectu meo : invenit enim gratiam in oculis meis. "
        },
        {
            "chapter": 16,
            "verse": 23,
            "name": "1 Samuel 16:23",
            "text": "Igitur quandocumque spiritus Domini malus arripiebat Saul, David tollebat citharam, et percutiebat manu sua, et refocillabatur Saul, et levius habebat : recedebat enim ab eo spiritus malus.   "
        }
    ]
}