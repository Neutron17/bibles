{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 9,
    "book_name": "1 Samuel",
    "chapter": 31,
    "name": "1 Samuel 31",
    "verses": [
        {
            "chapter": 31,
            "verse": 1,
            "name": "1 Samuel 31:1",
            "text": "Philisthiim autem pugnabant adversum Israël : et fugerunt viri Israël ante faciem Philisthiim, et ceciderunt interfecti in monte Gelboë. "
        },
        {
            "chapter": 31,
            "verse": 2,
            "name": "1 Samuel 31:2",
            "text": "Irrueruntque Philisthiim in Saul et in filios ejus, et percusserunt Jonathan, et Abinadab, et Melchisua filios Saul : "
        },
        {
            "chapter": 31,
            "verse": 3,
            "name": "1 Samuel 31:3",
            "text": "totumque pondus prælii versum est in Saul, et consecuti sunt eum viri sagittarii, et vulneratus est vehementer a sagittariis. "
        },
        {
            "chapter": 31,
            "verse": 4,
            "name": "1 Samuel 31:4",
            "text": "Dixitque Saul ad armigerum suum : Evagina gladium tuum, et percute me : ne forte veniant incircumcisi isti, et interficiant me, illudentes mihi. Et noluit armiger ejus : fuerat enim nimio terrore perterritus. Arripuit itaque Saul gladium, et irruit super eum. "
        },
        {
            "chapter": 31,
            "verse": 5,
            "name": "1 Samuel 31:5",
            "text": "Quod cum vidisset armiger ejus, videlicet quod mortuus esset Saul, irruit etiam ipse super gladium suum, et mortuus est cum eo. "
        },
        {
            "chapter": 31,
            "verse": 6,
            "name": "1 Samuel 31:6",
            "text": "Mortuus est ergo Saul, et tres filii ejus, et armiger illius, et universi viri ejus in die illa pariter. "
        },
        {
            "chapter": 31,
            "verse": 7,
            "name": "1 Samuel 31:7",
            "text": "Videntes autem viri Israël qui erant trans vallem et trans Jordanem, quod fugissent viri Israëlitæ, et quod mortuus esset Saul et filii ejus, reliquerunt civitates suas, et fugerunt : veneruntque Philisthiim, et habitaverunt ibi. "
        },
        {
            "chapter": 31,
            "verse": 8,
            "name": "1 Samuel 31:8",
            "text": "Facta autem die altera, venerunt Philisthiim ut spoliarent interfectos, et invenerunt Saul et tres filios ejus jacentes in monte Gelboë. "
        },
        {
            "chapter": 31,
            "verse": 9,
            "name": "1 Samuel 31:9",
            "text": "Et præciderunt caput Saul, et spoliaverunt eum armis : et miserunt in terram Philisthinorum per circuitum, ut annuntiaretur in templo idolorum, et in populis. "
        },
        {
            "chapter": 31,
            "verse": 10,
            "name": "1 Samuel 31:10",
            "text": "Et posuerunt arma ejus in templo Astaroth, corpus vero ejus suspenderunt in muro Bethsan. "
        },
        {
            "chapter": 31,
            "verse": 11,
            "name": "1 Samuel 31:11",
            "text": "Quod cum audissent habitatores Jabes Galaad, quæcumque fecerant Philisthiim Saul, "
        },
        {
            "chapter": 31,
            "verse": 12,
            "name": "1 Samuel 31:12",
            "text": "surrexerunt omnes viri fortissimi, et ambulaverunt tota nocte, et tulerunt cadaver Saul, et cadavera filiorum ejus, de muro Bethsan : veneruntque Jabes Galaad, et combusserunt ea ibi : "
        },
        {
            "chapter": 31,
            "verse": 13,
            "name": "1 Samuel 31:13",
            "text": "et tulerunt ossa eorum, et sepelierunt in nemore Jabes, et jejunaverunt septem diebus.    "
        }
    ]
}