{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 4,
    "book_name": "Numbers",
    "chapter": 30,
    "name": "Numbers 30",
    "verses": [
        {
            "chapter": 30,
            "verse": 1,
            "name": "Numbers 30:1",
            "text": "Narravitque Moyses filiis Israël omnia quæ ei Dominus imperarat. "
        },
        {
            "chapter": 30,
            "verse": 2,
            "name": "Numbers 30:2",
            "text": "Et locutus est ad principes tribuum filiorum Israël : Iste est sermo quem præcepit Dominus : "
        },
        {
            "chapter": 30,
            "verse": 3,
            "name": "Numbers 30:3",
            "text": "Si quis virorum votum Domino voverit, aut se constrinxerit juramento : non faciet irritum verbum suum, sed omne quod promisit, implebit. "
        },
        {
            "chapter": 30,
            "verse": 4,
            "name": "Numbers 30:4",
            "text": "Mulier si quippiam voverit, et se constrinxerit juramento, quæ est in domo patris sui, et in ætate adhuc puellari : si cognoverit pater votum quod pollicita est, et juramentum quo obligavit animam suam, et tacuerit, voti rea erit : "
        },
        {
            "chapter": 30,
            "verse": 5,
            "name": "Numbers 30:5",
            "text": "quidquid pollicita est, et juravit, opere complebit. "
        },
        {
            "chapter": 30,
            "verse": 6,
            "name": "Numbers 30:6",
            "text": "Sin autem statim ut audierit, contradixerit pater : et vota et juramenta ejus irrita erunt, nec obnoxia tenebitur sponsioni, eo quod contradixerit pater. "
        },
        {
            "chapter": 30,
            "verse": 7,
            "name": "Numbers 30:7",
            "text": "Si maritum habuerit, et voverit aliquid, et semel de ore ejus verbum egrediens animam ejus obligaverit juramento : "
        },
        {
            "chapter": 30,
            "verse": 8,
            "name": "Numbers 30:8",
            "text": "quo die audierit vir, et non contradixerit, voti rea erit, reddetque quodcumque promiserat. "
        },
        {
            "chapter": 30,
            "verse": 9,
            "name": "Numbers 30:9",
            "text": "Sin autem audiens statim contradixerit, et irritas fecerit pollicitationes ejus, verbaque quibus obstrinxerat animam suam, propitius erit ei Dominus. "
        },
        {
            "chapter": 30,
            "verse": 10,
            "name": "Numbers 30:10",
            "text": "Vidua et repudiata quidquid voverint, reddent. "
        },
        {
            "chapter": 30,
            "verse": 11,
            "name": "Numbers 30:11",
            "text": "Uxor in domo viri cum se voto constrinxerit et juramento, "
        },
        {
            "chapter": 30,
            "verse": 12,
            "name": "Numbers 30:12",
            "text": "si audierit vir, et tacuerit, nec contradixerit sponsioni, reddet quodcumque promiserat. "
        },
        {
            "chapter": 30,
            "verse": 13,
            "name": "Numbers 30:13",
            "text": "Sin autem extemplo contradixerit, non tenebitur promissionis rea : quia maritus contradixit, et Dominus ei propitius erit. "
        },
        {
            "chapter": 30,
            "verse": 14,
            "name": "Numbers 30:14",
            "text": "Si voverit, et juramento se constrinxerit, ut per jejunium, vel ceterarum rerum abstinentiam affligat animam suam, in arbitrio viri erit ut faciat, sive non faciat. "
        },
        {
            "chapter": 30,
            "verse": 15,
            "name": "Numbers 30:15",
            "text": "Quod si audiens vir tacuerit, et in alteram diem distulerit sententiam, quidquid voverat atque promiserat, reddet : quia statim ut audivit, tacuit. "
        },
        {
            "chapter": 30,
            "verse": 16,
            "name": "Numbers 30:16",
            "text": "Sin autem contradixerit postquam rescivit, portabit ipse iniquitatem ejus. "
        },
        {
            "chapter": 30,
            "verse": 17,
            "name": "Numbers 30:17",
            "text": "Istæ sunt leges, quas constituit Dominus Moysi inter virum et uxorem, inter patrem et filiam, quæ in puellari adhuc ætate est, vel quæ manet in parentis domo.   "
        }
    ]
}