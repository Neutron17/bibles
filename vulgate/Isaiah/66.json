{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 23,
    "book_name": "Isaiah",
    "chapter": 66,
    "name": "Isaiah 66",
    "verses": [
        {
            "chapter": 66,
            "verse": 1,
            "name": "Isaiah 66:1",
            "text": "Hæc dicit Dominus : Cælum sedes mea,  terra autem scabellum pedum meorum.  Quæ est ista domus quam ædificabitis mihi ?  et quis est iste locus quietis meæ ? "
        },
        {
            "chapter": 66,
            "verse": 2,
            "name": "Isaiah 66:2",
            "text": " Omnia hæc manus mea fecit,  et facta sunt universa ista,  dicit Dominus ;  ad quem autem respiciam, nisi ad pauperculum,  et contritum spiritu, et trementem sermones meos ? "
        },
        {
            "chapter": 66,
            "verse": 3,
            "name": "Isaiah 66:3",
            "text": " Qui immolat bovem, quasi qui interficiat virum ;  qui mactat pecus, quasi qui excerebret canem ;  qui offert oblationem, quasi qui sanguinem suillum offerat ;  qui recordatur thuris, quasi qui benedicat idolo.  Hæc omnia elegerunt in viis suis,  et in abominationibus suis anima eorum delectata est. "
        },
        {
            "chapter": 66,
            "verse": 4,
            "name": "Isaiah 66:4",
            "text": " Unde et ego eligam illusiones eorum,  et quæ timebant adducam eis ;  quia vocavi, et non erat qui responderet ;  locutus sum, et non audierunt ;  feceruntque malum in oculis meis,  et quæ nolui elegerunt. "
        },
        {
            "chapter": 66,
            "verse": 5,
            "name": "Isaiah 66:5",
            "text": " Audite verbum Domini,  qui tremitis ad verbum ejus.  Dixerunt fratres vestri odientes vos,  et abjicientes propter nomen meum :  Glorificetur Dominus,  et videbimus in lætitia vestra ;  ipsi autem confundentur. "
        },
        {
            "chapter": 66,
            "verse": 6,
            "name": "Isaiah 66:6",
            "text": " Vox populi de civitate,  vox de templo,  vox Domini  reddentis retributionem inimicis suis. "
        },
        {
            "chapter": 66,
            "verse": 7,
            "name": "Isaiah 66:7",
            "text": " Antequam parturiret, peperit ;  antequam veniret partus ejus,  peperit masculum. "
        },
        {
            "chapter": 66,
            "verse": 8,
            "name": "Isaiah 66:8",
            "text": " Quis audivit umquam tale ?  et quis vidit huic simile ?  numquid parturiet terra in die una,  aut parietur gens simul,  quia parturivit et peperit  Sion filios suos ? "
        },
        {
            "chapter": 66,
            "verse": 9,
            "name": "Isaiah 66:9",
            "text": " Numquid ego qui alios parere facio, ipse non pariam ?  dicit Dominus.  Si ego, qui generationem ceteris tribuo, sterilis ero ?  ait Dominus Deus tuus. "
        },
        {
            "chapter": 66,
            "verse": 10,
            "name": "Isaiah 66:10",
            "text": " Lætamini cum Jerusalem et exsultate in ea,  omnes qui diligitis eam ;  gaudete cum ea gaudio,  universi qui lugetis super eam : "
        },
        {
            "chapter": 66,
            "verse": 11,
            "name": "Isaiah 66:11",
            "text": " ut sugatis et repleamini  ab ubere consolationis ejus ;  ut mulgeatis et deliciis affluatis  ab omnimoda gloria ejus. "
        },
        {
            "chapter": 66,
            "verse": 12,
            "name": "Isaiah 66:12",
            "text": " Quia hæc dicit Dominus :  Ecce ego declinabo super eam quasi fluvium pacis,  et quasi torrentem inundantem gloriam gentium,  quam sugetis :  ad ubera portabimini,  et super genua blandientur vobis. "
        },
        {
            "chapter": 66,
            "verse": 13,
            "name": "Isaiah 66:13",
            "text": " Quomodo si cui mater blandiatur,  ita ego consolabor vos,  et in Jerusalem consolabimini. "
        },
        {
            "chapter": 66,
            "verse": 14,
            "name": "Isaiah 66:14",
            "text": " Videbitis, et gaudebit cor vestrum,  et ossa vestra quasi herba germinabunt :  et cognoscetur manus Domini servis ejus,  et indignabitur inimicis suis. "
        },
        {
            "chapter": 66,
            "verse": 15,
            "name": "Isaiah 66:15",
            "text": " Quia ecce Dominus in igne veniet,  et quasi turbo quadrigæ ejus,  reddere in indignatione furorem suum  et increpationem suam in flamma ignis : "
        },
        {
            "chapter": 66,
            "verse": 16,
            "name": "Isaiah 66:16",
            "text": " quia in igne Dominus dijudicabit,  et in gladio suo ad omnem carnem ;  et multiplicabuntur interfecti a Domino, "
        },
        {
            "chapter": 66,
            "verse": 17,
            "name": "Isaiah 66:17",
            "text": " qui sanctificabantur et mundos se putabant in hortis  post januam intrinsecus,  qui comedebant carnem suillam,  et abominationem et murem :  simul consumentur, dicit Dominus. "
        },
        {
            "chapter": 66,
            "verse": 18,
            "name": "Isaiah 66:18",
            "text": " Ego autem opera eorum et cogitationes eorum  venio ut congregem,  cum omnibus gentibus et linguis :  et venient, et videbunt gloriam meam. "
        },
        {
            "chapter": 66,
            "verse": 19,
            "name": "Isaiah 66:19",
            "text": " Et ponam in eis signum,  et mittam ex eis qui salvati fuerint, ad gentes  in mare, in Africam, et Lydiam, tendentes sagittam ;  in Italiam et Græciam,  ad insulas longe,  ad eos qui non audierunt de me,  et non viderunt gloriam meam.  Et annuntiabunt gloriam meam gentibus ; "
        },
        {
            "chapter": 66,
            "verse": 20,
            "name": "Isaiah 66:20",
            "text": " et adducent omnes fratres vestros  de cunctis gentibus  donum Domino,  in equis, et in quadrigis, et in lecticis,  et in mulis, et in carrucis,  ad montem sanctum meum  Jerusalem, dicit Dominus :  quomodo si inferant filii Israël munus  in vase mundo in domum Domini. "
        },
        {
            "chapter": 66,
            "verse": 21,
            "name": "Isaiah 66:21",
            "text": " Et assumam ex eis  in sacerdotes et Levitas, dicit Dominus. "
        },
        {
            "chapter": 66,
            "verse": 22,
            "name": "Isaiah 66:22",
            "text": " Quia sicut cæli novi et terra nova,  quæ ego facio stare coram me, dicit Dominus,  sic stabit semen vestrum et nomen vestrum. "
        },
        {
            "chapter": 66,
            "verse": 23,
            "name": "Isaiah 66:23",
            "text": " Et erit mensis ex mense,  et sabbatum ex sabbato :  veniet omnis caro ut adoret coram facie mea,  dicit Dominus. "
        },
        {
            "chapter": 66,
            "verse": 24,
            "name": "Isaiah 66:24",
            "text": " Et egredientur, et videbunt cadavera  virorum qui prævaricati sunt in me ;  vermis eorum non morietur,  et ignis eorum non extinguetur :  et erunt usque ad satietatem visionis omni carni.    "
        }
    ]
}