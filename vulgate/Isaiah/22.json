{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 23,
    "book_name": "Isaiah",
    "chapter": 22,
    "name": "Isaiah 22",
    "verses": [
        {
            "chapter": 22,
            "verse": 1,
            "name": "Isaiah 22:1",
            "text": "Onus vallis Visionis.   Quidnam quoque tibi est, quia ascendisti  et tu omnis in tecta ? "
        },
        {
            "chapter": 22,
            "verse": 2,
            "name": "Isaiah 22:2",
            "text": " Clamoris plena, urbs frequens,  civitas exsultans ;  interfecti tui, non interfecti gladio,  nec mortui in bello. "
        },
        {
            "chapter": 22,
            "verse": 3,
            "name": "Isaiah 22:3",
            "text": " Cuncti principes tui fugerunt simul  dureque ligati sunt ;  omnes qui inventi sunt vincti sunt pariter ;  procul fugerunt. "
        },
        {
            "chapter": 22,
            "verse": 4,
            "name": "Isaiah 22:4",
            "text": " Propterea dixi : Recedite a me :  amare flebo ;  nolite incumbere ut consolemini me  super vastitate filiæ populi mei ; "
        },
        {
            "chapter": 22,
            "verse": 5,
            "name": "Isaiah 22:5",
            "text": " dies enim interfectionis,  et conculcationis, et fletuum,  Domino Deo exercituum,  in valle Visionis,  scrutans murum,  et magnificus super montem. "
        },
        {
            "chapter": 22,
            "verse": 6,
            "name": "Isaiah 22:6",
            "text": " Et Ælam sumpsit pharetram,  currum hominis equitis,  et parietem nudavit clypeus. "
        },
        {
            "chapter": 22,
            "verse": 7,
            "name": "Isaiah 22:7",
            "text": " Et erunt electæ valles tuæ plenæ quadrigarum,  et equites ponent sedes suas in porta. "
        },
        {
            "chapter": 22,
            "verse": 8,
            "name": "Isaiah 22:8",
            "text": " Et revelabitur operimentum Judæ,  et videbis in die illa  armamentarium domus saltus. "
        },
        {
            "chapter": 22,
            "verse": 9,
            "name": "Isaiah 22:9",
            "text": " Et scissuras civitatis David videbitis,  quia multiplicatæ sunt ;  et congregastis aquas piscinæ inferioris, "
        },
        {
            "chapter": 22,
            "verse": 10,
            "name": "Isaiah 22:10",
            "text": " et domos Jerusalem numerastis,  et destruxistis domos ad muniendum murum. "
        },
        {
            "chapter": 22,
            "verse": 11,
            "name": "Isaiah 22:11",
            "text": " Et lacum fecistis inter duos muros  ad aquam piscinæ veteris ;  et non suspexistis ad eum qui fecerat eam,  et operatorem ejus de longe non vidistis. "
        },
        {
            "chapter": 22,
            "verse": 12,
            "name": "Isaiah 22:12",
            "text": " Et vocabit Dominus Deus exercituum  in die illa  ad fletum, et ad planctum,  ad calvitium, et ad cingulum sacci ; "
        },
        {
            "chapter": 22,
            "verse": 13,
            "name": "Isaiah 22:13",
            "text": " et ecce gaudium et lætitia,  occidere vitulos et jugulare arietes,  comedere carnes, et bibere vinum :  comedamus et bibamus,  cras enim moriemur. "
        },
        {
            "chapter": 22,
            "verse": 14,
            "name": "Isaiah 22:14",
            "text": " Et revelata est in auribus meis vox Domini exercituum :  Si dimittetur iniquitas hæc vobis donec moriamini,  dicit Dominus Deus exercituum. "
        },
        {
            "chapter": 22,
            "verse": 15,
            "name": "Isaiah 22:15",
            "text": " Hæc dicit Dominus Deus exercituum :  Vade, ingredere ad eum qui habitat in tabernaculo,  ad Sobnam, præpositum templi, et dices ad eum : "
        },
        {
            "chapter": 22,
            "verse": 16,
            "name": "Isaiah 22:16",
            "text": " Quid tu hic, aut quasi quis hic ?  quia excidisti tibi hic sepulchrum,  excidisti in excelso memoriale diligenter,  in petra tabernaculum tibi. "
        },
        {
            "chapter": 22,
            "verse": 17,
            "name": "Isaiah 22:17",
            "text": " Ecce Dominus asportari te faciet,  sicut asportatur gallus gallinaceus ;  et quasi amictum, sic sublevabit te. "
        },
        {
            "chapter": 22,
            "verse": 18,
            "name": "Isaiah 22:18",
            "text": " Coronas coronabit te tribulatione ;  quasi pilam mittet te in terram latam et spatiosam ;  ibi morieris, et ibi erit currus gloriæ tuæ,  ignominia domus domini tui. "
        },
        {
            "chapter": 22,
            "verse": 19,
            "name": "Isaiah 22:19",
            "text": " Et expellam te de statione tua,  et de ministerio tuo deponam te. "
        },
        {
            "chapter": 22,
            "verse": 20,
            "name": "Isaiah 22:20",
            "text": " Et erit in die illa :  vocabo servum meum Eliacim, filium Helciæ, "
        },
        {
            "chapter": 22,
            "verse": 21,
            "name": "Isaiah 22:21",
            "text": " et induam illum tunica tua,  et cingulo tuo confortabo eum,  et potestatem tuam dabo in manu ejus ;  et erit quasi pater habitantibus Jerusalem  et domui Juda. "
        },
        {
            "chapter": 22,
            "verse": 22,
            "name": "Isaiah 22:22",
            "text": " Et dabo clavem domus David  super humerum ejus ;  et aperiet, et non erit qui claudat ;  et claudet, et non erit qui aperiat. "
        },
        {
            "chapter": 22,
            "verse": 23,
            "name": "Isaiah 22:23",
            "text": " Et figam illum paxillum in loco fideli,  et erit in solium gloriæ domui patris ejus. "
        },
        {
            "chapter": 22,
            "verse": 24,
            "name": "Isaiah 22:24",
            "text": " Et suspendent super eum omnem gloriam domus patris ejus ;  vasorum diversa genera,  omne vas parvulum,  a vasis craterarum usque ad omne vas musicorum. "
        },
        {
            "chapter": 22,
            "verse": 25,
            "name": "Isaiah 22:25",
            "text": " In die illa, dicit Dominus exercituum,  auferetur paxillus qui fixus fuerat in loco fideli,  et frangetur, et cadet,  et peribit quod pependerat in eo,  quia Dominus locutus est.  "
        }
    ]
}