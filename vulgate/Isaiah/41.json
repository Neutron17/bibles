{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 23,
    "book_name": "Isaiah",
    "chapter": 41,
    "name": "Isaiah 41",
    "verses": [
        {
            "chapter": 41,
            "verse": 1,
            "name": "Isaiah 41:1",
            "text": "Taceant ad me insulæ,  et gentes mutent fortitudinem :  accedant, et tunc loquantur ;  simul ad judicium propinquemus. "
        },
        {
            "chapter": 41,
            "verse": 2,
            "name": "Isaiah 41:2",
            "text": " Quis suscitavit ab oriente Justum,  vocavit eum ut sequeretur se ?  Dabit in conspectu ejus gentes,  et reges obtinebit :  dabit quasi pulverem gladio ejus,  sicut stipulam vento raptam arcui ejus. "
        },
        {
            "chapter": 41,
            "verse": 3,
            "name": "Isaiah 41:3",
            "text": " Persequetur eos, transibit in pace :  semita in pedibus ejus non apparebit. "
        },
        {
            "chapter": 41,
            "verse": 4,
            "name": "Isaiah 41:4",
            "text": " Quis hæc operatus est, et fecit,  vocans generationes ab exordio ?  Ego Dominus :  primus et novissimus ego sum. "
        },
        {
            "chapter": 41,
            "verse": 5,
            "name": "Isaiah 41:5",
            "text": " Viderunt insulæ, et timuerunt ;  extrema terræ obstupuerunt :  appropinquaverunt, et accesserunt. "
        },
        {
            "chapter": 41,
            "verse": 6,
            "name": "Isaiah 41:6",
            "text": " Unusquisque proximo suo auxiliabitur,  et fratri suo dicet : Confortare. "
        },
        {
            "chapter": 41,
            "verse": 7,
            "name": "Isaiah 41:7",
            "text": " Confortavit faber ærarius  percutiens malleo  eum, qui cudebat tunc temporis,  dicens : Glutino bonum est ;  et confortavit eum clavis, ut non moveretur. "
        },
        {
            "chapter": 41,
            "verse": 8,
            "name": "Isaiah 41:8",
            "text": " Et tu, Israël, serve meus,  Jacob quem elegi,  semen Abraham amici mei : "
        },
        {
            "chapter": 41,
            "verse": 9,
            "name": "Isaiah 41:9",
            "text": " in quo apprehendi te ab extremis terræ,  et a longinquis ejus vocavi te,  et dixi tibi : Servus meus es tu :  elegi te, et non abjeci te. "
        },
        {
            "chapter": 41,
            "verse": 10,
            "name": "Isaiah 41:10",
            "text": " Ne timeas, quia ego tecum sum ;  ne declines, quia ego Deus tuus :  confortavi te, et auxiliatus sum tibi,  et suscepit te dextera Justi mei. "
        },
        {
            "chapter": 41,
            "verse": 11,
            "name": "Isaiah 41:11",
            "text": " Ecce confundentur et erubescent  omnes qui pugnant adversum te ;  erunt quasi non sint, et peribunt  viri qui contradicunt tibi. "
        },
        {
            "chapter": 41,
            "verse": 12,
            "name": "Isaiah 41:12",
            "text": " Quæres eos, et non invenies,  viros rebelles tuos ;  erunt quasi non sint, et veluti consumptio  homines bellantes adversum te. "
        },
        {
            "chapter": 41,
            "verse": 13,
            "name": "Isaiah 41:13",
            "text": " Quia ego Dominus Deus tuus,  apprehendens manum tuam,  dicensque tibi : Ne timeas :  ego adjuvi te. "
        },
        {
            "chapter": 41,
            "verse": 14,
            "name": "Isaiah 41:14",
            "text": " Noli timere, vermis Jacob,  qui mortui estis ex Israël :  ego auxiliatus sum tibi, dicit Dominus,  et redemptor tuus Sanctus Israël. "
        },
        {
            "chapter": 41,
            "verse": 15,
            "name": "Isaiah 41:15",
            "text": " Ego posui te quasi plaustrum triturans novum,  habens rostra serrantia ;  triturabis montes, et comminues,  et colles quasi pulverem pones. "
        },
        {
            "chapter": 41,
            "verse": 16,
            "name": "Isaiah 41:16",
            "text": " Ventilabis eos, et ventus tollet,  et turbo disperget eos ;  et tu exsultabis in Domino,  in Sancto Israël lætaberis. "
        },
        {
            "chapter": 41,
            "verse": 17,
            "name": "Isaiah 41:17",
            "text": " Egeni et pauperes  quærunt aquas, et non sunt ;  lingua eorum siti aruit.  Ego Dominus exaudiam eos,  Deus Israël, non derelinquam eos. "
        },
        {
            "chapter": 41,
            "verse": 18,
            "name": "Isaiah 41:18",
            "text": " Aperiam in supinis collibus flumina,  et in medio camporum fontes :  ponam desertum in stagna aquarum,  et terram inviam in rivos aquarum. "
        },
        {
            "chapter": 41,
            "verse": 19,
            "name": "Isaiah 41:19",
            "text": " Dabo in solitudinem cedrum,  et spinam, et myrtum, et lignum olivæ ;  ponam in deserto abietem,  ulmum, et buxum simul : "
        },
        {
            "chapter": 41,
            "verse": 20,
            "name": "Isaiah 41:20",
            "text": " ut videant, et sciant,  et recogitent, et intelligant pariter,  quia manus Domini fecit hoc,  et Sanctus Israël creavit illud. "
        },
        {
            "chapter": 41,
            "verse": 21,
            "name": "Isaiah 41:21",
            "text": " Prope facite judicium vestrum,  dicit Dominus ;  Afferte, si quid forte habetis,  dicit rex Jacob. "
        },
        {
            "chapter": 41,
            "verse": 22,
            "name": "Isaiah 41:22",
            "text": " Accedant, et nuntient nobis  quæcumque ventura sunt ;  priora quæ fuerunt, nuntiate,  et ponemus cor nostrum,  et sciemus novissima eorum ;  et quæ ventura sunt, indicate nobis. "
        },
        {
            "chapter": 41,
            "verse": 23,
            "name": "Isaiah 41:23",
            "text": " Annuntiate quæ ventura sunt in futurum,  et sciemus quia dii estis vos ;  bene quoque aut male, si potestis, facite,  et loquamur et videamus simul. "
        },
        {
            "chapter": 41,
            "verse": 24,
            "name": "Isaiah 41:24",
            "text": " Ecce vos estis ex nihilo,  et opus vestrum ex eo quod non est :  abominatio est qui elegit vos. "
        },
        {
            "chapter": 41,
            "verse": 25,
            "name": "Isaiah 41:25",
            "text": " Suscitavi ab aquilone, et veniet ab ortu solis :  vocabit nomen meum,  et adducet magistratus quasi lutum,  et velut plastes conculcans humum. "
        },
        {
            "chapter": 41,
            "verse": 26,
            "name": "Isaiah 41:26",
            "text": " Quis annuntiavit ab exordio ut sciamus,  et a principio ut dicamus : Justus es ?  Non est neque annuntians, neque prædicens,  neque audiens sermones vestros. "
        },
        {
            "chapter": 41,
            "verse": 27,
            "name": "Isaiah 41:27",
            "text": " Primus ad Sion dicet : Ecce adsunt,  et Jerusalem evangelistam dabo. "
        },
        {
            "chapter": 41,
            "verse": 28,
            "name": "Isaiah 41:28",
            "text": " Et vidi,  et non erat neque ex istis quisquam  qui iniret consilium,  et interrogatus responderet verbum. "
        },
        {
            "chapter": 41,
            "verse": 29,
            "name": "Isaiah 41:29",
            "text": " Ecce omnes injusti,  et vana opera eorum ;  ventus et inane simulacra eorum.  "
        }
    ]
}