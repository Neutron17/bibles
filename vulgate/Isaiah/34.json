{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 23,
    "book_name": "Isaiah",
    "chapter": 34,
    "name": "Isaiah 34",
    "verses": [
        {
            "chapter": 34,
            "verse": 1,
            "name": "Isaiah 34:1",
            "text": "Accedite, gentes, et audite ;  et populi, attendite :  audiat terra, et plenitudo ejus ;  orbis, et omne germen ejus. "
        },
        {
            "chapter": 34,
            "verse": 2,
            "name": "Isaiah 34:2",
            "text": " Quia indignatio Domini super omnes gentes,  et furor super universam militiam eorum :  interfecit eos, et dedit eos in occisionem. "
        },
        {
            "chapter": 34,
            "verse": 3,
            "name": "Isaiah 34:3",
            "text": " Interfecti eorum projicientur,  et de cadaveribus eorum ascendet fœtor ;  tabescent montes a sanguine eorum. "
        },
        {
            "chapter": 34,
            "verse": 4,
            "name": "Isaiah 34:4",
            "text": " Et tabescet omnis militia cælorum,  et complicabuntur sicut liber cæli :  et omnis militia eorum defluet,  sicut defluit folium de vinea et de ficu. "
        },
        {
            "chapter": 34,
            "verse": 5,
            "name": "Isaiah 34:5",
            "text": " Quoniam inebriatus est in cælo gladius meus ;  ecce super Idumæam descendet,  et super populum interfectionis meæ, ad judicium. "
        },
        {
            "chapter": 34,
            "verse": 6,
            "name": "Isaiah 34:6",
            "text": " Gladius Domini repletus est sanguine,  incrassatus est adipe,  de sanguine agnorum et hircorum,  de sanguine medullatorum arietum :  victima enim Domini in Bosra,  et interfectio magna in terra Edom. "
        },
        {
            "chapter": 34,
            "verse": 7,
            "name": "Isaiah 34:7",
            "text": " Et descendent unicornes cum eis,  et tauri cum potentibus ;  inebriabitur terra eorum sanguine,  et humus eorum adipe pinguium. "
        },
        {
            "chapter": 34,
            "verse": 8,
            "name": "Isaiah 34:8",
            "text": " Quia dies ultionis Domini,  annus retributionum judicii Sion. "
        },
        {
            "chapter": 34,
            "verse": 9,
            "name": "Isaiah 34:9",
            "text": " Et convertentur torrentes ejus in picem,  et humus ejus in sulphur ;  et erit terra ejus in picem ardentem. "
        },
        {
            "chapter": 34,
            "verse": 10,
            "name": "Isaiah 34:10",
            "text": " Nocte et die non extinguetur,  in sempiternum ascendet fumus ejus,  a generatione in generationem desolabitur,  in sæcula sæculorum non erit transiens per eam. "
        },
        {
            "chapter": 34,
            "verse": 11,
            "name": "Isaiah 34:11",
            "text": " Et possidebunt illam onocrotalus et ericius ;  ibis et corvus habitabunt in ea :  et extendetur super eam mensura, ut redigatur ad nihilum,  et perpendiculum in desolationem. "
        },
        {
            "chapter": 34,
            "verse": 12,
            "name": "Isaiah 34:12",
            "text": " Nobiles ejus non erunt ibi ; regem potius invocabunt,  et omnes principes ejus erunt in nihilum. "
        },
        {
            "chapter": 34,
            "verse": 13,
            "name": "Isaiah 34:13",
            "text": " Et orientur in domibus ejus spinæ et urticæ,  et paliurus in munitionibus ejus ;  et erit cubile draconum,  et pascua struthionum. "
        },
        {
            "chapter": 34,
            "verse": 14,
            "name": "Isaiah 34:14",
            "text": " Et occurrent dæmonia onocentauris,  et pilosus clamabit alter ad alterum ;  ibi cubavit lamia,  et invenit sibi requiem. "
        },
        {
            "chapter": 34,
            "verse": 15,
            "name": "Isaiah 34:15",
            "text": " Ibi habuit foveam ericius, et enutrivit catulos,  et circumfodit, et fovit in umbra ejus ;  illuc congregati sunt milvi, alter ad alterum. "
        },
        {
            "chapter": 34,
            "verse": 16,
            "name": "Isaiah 34:16",
            "text": " Requirite diligenter in libro Domini, et legite :  Unum ex eis non defuit,  alter alterum non quæsivit ;  quia quod ex ore meo procedit, ille mandavit,  et spiritus ejus ipse congregavit ea. "
        },
        {
            "chapter": 34,
            "verse": 17,
            "name": "Isaiah 34:17",
            "text": " Et ipse misit eis sortem,  et manus ejus divisit eam illis in mensuram :  usque in æternum possidebunt eam ;  in generationem et generationem habitabunt in ea.  "
        }
    ]
}