{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 23,
    "book_name": "Isaiah",
    "chapter": 5,
    "name": "Isaiah 5",
    "verses": [
        {
            "chapter": 5,
            "verse": 1,
            "name": "Isaiah 5:1",
            "text": "Cantabo dilecto meo  canticum patruelis mei vineæ suæ.  Vinea facta est dilecto meo  in cornu filio olei. "
        },
        {
            "chapter": 5,
            "verse": 2,
            "name": "Isaiah 5:2",
            "text": " Et sepivit eam, et lapides elegit ex illa,  et plantavit eam electam ;  et ædificavit turrim in medio ejus,  et torcular exstruxit in ea ;  et exspectavit ut faceret uvas,  et fecit labruscas. "
        },
        {
            "chapter": 5,
            "verse": 3,
            "name": "Isaiah 5:3",
            "text": " Nunc ergo, habitatores Jerusalem  et viri Juda,  judicate inter me  et vineam meam. "
        },
        {
            "chapter": 5,
            "verse": 4,
            "name": "Isaiah 5:4",
            "text": " Quid est quod debui ultra facere vineæ meæ,  et non feci ei ?  an quod exspectavi ut faceret uvas,  et fecit labruscas ? "
        },
        {
            "chapter": 5,
            "verse": 5,
            "name": "Isaiah 5:5",
            "text": " Et nunc ostendam vobis  quid ego faciam vineæ meæ :  auferam sepem ejus,  et erit in direptionem ;  diruam maceriam ejus,  et erit in conculcationem. "
        },
        {
            "chapter": 5,
            "verse": 6,
            "name": "Isaiah 5:6",
            "text": " Et ponam eam desertam ;  non putabitur et non fodietur :  et ascendent vepres et spinæ,  et nubibus mandabo  ne pluant super eam imbrem. "
        },
        {
            "chapter": 5,
            "verse": 7,
            "name": "Isaiah 5:7",
            "text": " Vinea enim Domini exercituum  domus Israël est ;  et vir Juda  germen ejus delectabile :  et exspectavi ut faceret judicium,  et ecce iniquitas ;  et justitiam, et ecce clamor. "
        },
        {
            "chapter": 5,
            "verse": 8,
            "name": "Isaiah 5:8",
            "text": " Væ qui conjungitis domum ad domum,  et agrum agro copulatis  usque ad terminum loci !  Numquid habitabitis vos soli  in medio terræ ? "
        },
        {
            "chapter": 5,
            "verse": 9,
            "name": "Isaiah 5:9",
            "text": " In auribus meis sunt hæc,  dicit Dominus exercituum ;  nisi domus multæ desertæ fuerint,  grandes et pulchræ, absque habitatore. "
        },
        {
            "chapter": 5,
            "verse": 10,
            "name": "Isaiah 5:10",
            "text": " Decem enim jugera vinearum facient lagunculam unam,  et triginta modii sementis facient modios tres. "
        },
        {
            "chapter": 5,
            "verse": 11,
            "name": "Isaiah 5:11",
            "text": " Væ qui consurgitis mane  ad ebrietatem sectandam,  et potandum usque ad vesperam,  ut vino æstuetis ! "
        },
        {
            "chapter": 5,
            "verse": 12,
            "name": "Isaiah 5:12",
            "text": " Cithara, et lyra, et tympanum,  et tibia, et vinum in conviviis vestris ;  et opus Domini non respicitis,  nec opera manuum ejus consideratis. "
        },
        {
            "chapter": 5,
            "verse": 13,
            "name": "Isaiah 5:13",
            "text": " Propterea captivus ductus est populus meus,  quia non habuit scientiam,  et nobiles ejus interierunt fame,  et multitudo ejus siti exaruit. "
        },
        {
            "chapter": 5,
            "verse": 14,
            "name": "Isaiah 5:14",
            "text": " Propterea dilatavit infernus animam suam,  et aperuit os suum absque ullo termino ;  et descendent fortes ejus,  et populus ejus, et sublimes gloriosique ejus, ad eum. "
        },
        {
            "chapter": 5,
            "verse": 15,
            "name": "Isaiah 5:15",
            "text": " Et incurvabitur homo, et humiliabitur vir,  et oculi sublimium deprimentur. "
        },
        {
            "chapter": 5,
            "verse": 16,
            "name": "Isaiah 5:16",
            "text": " Et exaltabitur Dominus exercituum in judicio ;  et Deus sanctus sanctificabitur in justitia. "
        },
        {
            "chapter": 5,
            "verse": 17,
            "name": "Isaiah 5:17",
            "text": " Et pascentur agni juxta ordinem suum,  et deserta in ubertatem versa advenæ comedent. "
        },
        {
            "chapter": 5,
            "verse": 18,
            "name": "Isaiah 5:18",
            "text": " Væ qui trahitis iniquitatem  in funiculis vanitatis,  et quasi vinculum plaustri peccatum ! "
        },
        {
            "chapter": 5,
            "verse": 19,
            "name": "Isaiah 5:19",
            "text": " qui dicitis : Festinet,  et cito veniat opus ejus, ut videamus ;  et appropiet, et veniat  consilium sancti Israël,  et sciemus illud ! "
        },
        {
            "chapter": 5,
            "verse": 20,
            "name": "Isaiah 5:20",
            "text": " Væ qui dicitis malum bonum,  et bonum malum ;  ponentes tenebras lucem,  et lucem tenebras ;  ponentes amarum in dulce,  et dulce in amarum ! "
        },
        {
            "chapter": 5,
            "verse": 21,
            "name": "Isaiah 5:21",
            "text": " Væ qui sapientes estis in oculis vestris,  et coram vobismetipsis prudentes. "
        },
        {
            "chapter": 5,
            "verse": 22,
            "name": "Isaiah 5:22",
            "text": " Væ qui potentes estis ad bibendum vinum,  et viri fortes ad miscendam ebrietatem ! "
        },
        {
            "chapter": 5,
            "verse": 23,
            "name": "Isaiah 5:23",
            "text": " qui justificatis impium pro muneribus,  et justitiam justi aufertis ab eo ! "
        },
        {
            "chapter": 5,
            "verse": 24,
            "name": "Isaiah 5:24",
            "text": " Propter hoc, sicut devorat stipulam lingua ignis,  et calor flammæ exurit,  sic radix eorum quasi favilla erit,  et germen eorum ut pulvis ascendet ;  abjecerunt enim legem Domini exercituum,  et eloquium sancti Israël blasphemaverunt. "
        },
        {
            "chapter": 5,
            "verse": 25,
            "name": "Isaiah 5:25",
            "text": " Ideo iratus est furor Domini in populum suum,  et extendit manum suam super eum, et percussit eum :  et conturbati sunt montes,  et facta sunt morticina eorum quasi stercus in medio platearum.  In his omnibus non est adversus furor ejus,  sed adhuc manus ejus extenta. "
        },
        {
            "chapter": 5,
            "verse": 26,
            "name": "Isaiah 5:26",
            "text": " Et elevabit signum in nationibus procul,  et sibilabit ad eum de finibus terræ :  et ecce festinus velociter veniet. "
        },
        {
            "chapter": 5,
            "verse": 27,
            "name": "Isaiah 5:27",
            "text": " Non est deficiens neque laborans in eo ;  non dormitabit, neque dormiet ;  neque solvetur cingulum renum ejus,  nec rumpetur corrigia calceamenti ejus. "
        },
        {
            "chapter": 5,
            "verse": 28,
            "name": "Isaiah 5:28",
            "text": " Sagittæ ejus acutæ, et omnes arcus ejus extenti.  Ungulæ equorum ejus ut silex,  et rotæ ejus quasi impetus tempestatis. "
        },
        {
            "chapter": 5,
            "verse": 29,
            "name": "Isaiah 5:29",
            "text": " Rugitus ejus ut leonis ;  rugiet ut catuli leonum :  et frendet, et tenebit prædam,  et amplexabitur, et non erit qui eruat. "
        },
        {
            "chapter": 5,
            "verse": 30,
            "name": "Isaiah 5:30",
            "text": " Et sonabit super eum in die illa sicut sonitus maris :  aspiciemus in terram,  et ecce tenebræ tribulationis,  et lux obtenebrata est in caligine ejus.  "
        }
    ]
}