{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 1,
    "book_name": "Genesis",
    "chapter": 41,
    "name": "Genesis 41",
    "verses": [
        {
            "chapter": 41,
            "verse": 1,
            "name": "Genesis 41:1",
            "text": "Post duos annos vidit Pharao somnium. Putabat se stare super fluvium, "
        },
        {
            "chapter": 41,
            "verse": 2,
            "name": "Genesis 41:2",
            "text": "de quo ascendebant septem boves, pulchræ et crassæ nimis : et pascebantur in locis palustribus. "
        },
        {
            "chapter": 41,
            "verse": 3,
            "name": "Genesis 41:3",
            "text": "Aliæ quoque septem emergebant de flumine, fœdæ confectæque macie : et pascebantur in ipsa amnis ripa in locis virentibus : "
        },
        {
            "chapter": 41,
            "verse": 4,
            "name": "Genesis 41:4",
            "text": "devoraveruntque eas, quarum mira species et habitudo corporum erat. Expergefactus Pharao, "
        },
        {
            "chapter": 41,
            "verse": 5,
            "name": "Genesis 41:5",
            "text": "rursum dormivit, et vidit alterum somnium : septem spicæ pullulabant in culmo uno plenæ atque formosæ : "
        },
        {
            "chapter": 41,
            "verse": 6,
            "name": "Genesis 41:6",
            "text": "aliæ quoque totidem spicæ tenues, et percussæ uredine oriebantur, "
        },
        {
            "chapter": 41,
            "verse": 7,
            "name": "Genesis 41:7",
            "text": "devorantes omnium priorum pulchritudinem. Evigilans Pharao post quietem, "
        },
        {
            "chapter": 41,
            "verse": 8,
            "name": "Genesis 41:8",
            "text": "et facto mane, pavore perterritus, misit ad omnes conjectores Ægypti, cunctosque sapientes, et accersitis narravit somnium, nec erat qui interpretaretur. "
        },
        {
            "chapter": 41,
            "verse": 9,
            "name": "Genesis 41:9",
            "text": "Tunc demum reminiscens pincernarum magister, ait : Confiteor peccatum meum : "
        },
        {
            "chapter": 41,
            "verse": 10,
            "name": "Genesis 41:10",
            "text": "iratus rex servis suis, me et magistrum pistorum retrudi jussit in carcerem principis militum : "
        },
        {
            "chapter": 41,
            "verse": 11,
            "name": "Genesis 41:11",
            "text": "ubi una nocte uterque vidimus somnium præsagum futurorum. "
        },
        {
            "chapter": 41,
            "verse": 12,
            "name": "Genesis 41:12",
            "text": "Erat ibi puer hebræus, ejusdem ducis militum famulus : cui narrantes somnia, "
        },
        {
            "chapter": 41,
            "verse": 13,
            "name": "Genesis 41:13",
            "text": "audivimus quidquid postea rei probavit eventus ; ego enim redditus sum officio meo, et ille suspensus est in cruce. "
        },
        {
            "chapter": 41,
            "verse": 14,
            "name": "Genesis 41:14",
            "text": "Protinus ad regis imperium eductum de carcere Joseph totonderunt : ac veste mutata obtulerunt ei. "
        },
        {
            "chapter": 41,
            "verse": 15,
            "name": "Genesis 41:15",
            "text": "Cui ille ait : Vidi somnia, nec est qui edisserat : quæ audivi te sapientissime conjicere. "
        },
        {
            "chapter": 41,
            "verse": 16,
            "name": "Genesis 41:16",
            "text": "Respondit Joseph : Absque me Deus respondebit prospera Pharaoni. "
        },
        {
            "chapter": 41,
            "verse": 17,
            "name": "Genesis 41:17",
            "text": "Narravit ergo Pharao quod viderat : Putabam me stare super ripam fluminis, "
        },
        {
            "chapter": 41,
            "verse": 18,
            "name": "Genesis 41:18",
            "text": "et septem boves de amne conscendere, pulchras nimis, et obesis carnibus : quæ in pastu paludis virecta carpebant. "
        },
        {
            "chapter": 41,
            "verse": 19,
            "name": "Genesis 41:19",
            "text": "Et ecce, has sequebantur aliæ septem boves, in tantum deformes et macilentæ, ut numquam tales in terra Ægypti viderim : "
        },
        {
            "chapter": 41,
            "verse": 20,
            "name": "Genesis 41:20",
            "text": "quæ, devoratis et consumptis prioribus, "
        },
        {
            "chapter": 41,
            "verse": 21,
            "name": "Genesis 41:21",
            "text": "nullum saturitatis dedere vestigium : sed simili macie et squalore torpebant. Evigilans, rursus sopore depressus, "
        },
        {
            "chapter": 41,
            "verse": 22,
            "name": "Genesis 41:22",
            "text": "vidi somnium. Septem spicæ pullulabant in culmo uno plenæ atque pulcherrimæ. "
        },
        {
            "chapter": 41,
            "verse": 23,
            "name": "Genesis 41:23",
            "text": "Aliæ quoque septem tenues et percussæ uredine, oriebantur e stipula : "
        },
        {
            "chapter": 41,
            "verse": 24,
            "name": "Genesis 41:24",
            "text": "quæ priorum pulchritudinem devoraverunt. Narravi conjectoribus somnium, et nemo est qui edisserat. "
        },
        {
            "chapter": 41,
            "verse": 25,
            "name": "Genesis 41:25",
            "text": "Respondit Joseph : Somnium regis unum est : quæ facturus est Deus, ostendit Pharaoni. "
        },
        {
            "chapter": 41,
            "verse": 26,
            "name": "Genesis 41:26",
            "text": "Septem boves pulchræ, et septem spicæ plenæ, septem ubertatis anni sunt : eamdemque vim somnii comprehendunt. "
        },
        {
            "chapter": 41,
            "verse": 27,
            "name": "Genesis 41:27",
            "text": "Septem quoque boves tenues atque macilentæ, quæ ascenderunt post eas, et septem spicæ tenues, et vento urente percussæ, septem anni venturæ sunt famis. "
        },
        {
            "chapter": 41,
            "verse": 28,
            "name": "Genesis 41:28",
            "text": "Qui hoc ordine complebuntur : "
        },
        {
            "chapter": 41,
            "verse": 29,
            "name": "Genesis 41:29",
            "text": "ecce septem anni venient fertilitatis magnæ in universa terra Ægypti, "
        },
        {
            "chapter": 41,
            "verse": 30,
            "name": "Genesis 41:30",
            "text": "quos sequentur septem anni alii tantæ sterilitatis, ut oblivioni tradatur cuncta retro abundantia : consumptura est enim fames omnem terram, "
        },
        {
            "chapter": 41,
            "verse": 31,
            "name": "Genesis 41:31",
            "text": "et ubertatis magnitudinem perditura est inopiæ magnitudo. "
        },
        {
            "chapter": 41,
            "verse": 32,
            "name": "Genesis 41:32",
            "text": "Quod autem vidisti secundo ad eamdem rem pertinens somnium : firmitatis indicium est, eo quod fiat sermo Dei, et velocius impleatur. "
        },
        {
            "chapter": 41,
            "verse": 33,
            "name": "Genesis 41:33",
            "text": "Nunc ergo provideat rex virum sapientem et industrium, et præficiat eum terræ Ægypti : "
        },
        {
            "chapter": 41,
            "verse": 34,
            "name": "Genesis 41:34",
            "text": "qui constituat præpositos per cunctas regiones : et quintam partem fructuum per septem annos fertilitatis, "
        },
        {
            "chapter": 41,
            "verse": 35,
            "name": "Genesis 41:35",
            "text": "qui jam nunc futuri sunt, congreget in horrea : et omne frumentum sub Pharaonis potestate condatur, serveturque in urbibus. "
        },
        {
            "chapter": 41,
            "verse": 36,
            "name": "Genesis 41:36",
            "text": "Et præparetur futuræ septem annorum fami, quæ oppressura est Ægyptum, et non consumetur terra inopia. "
        },
        {
            "chapter": 41,
            "verse": 37,
            "name": "Genesis 41:37",
            "text": "Placuit Pharaoni consilium et cunctis ministris ejus : "
        },
        {
            "chapter": 41,
            "verse": 38,
            "name": "Genesis 41:38",
            "text": "locutusque est ad eos : Num invenire poterimus talem virum, qui spiritu Dei plenus sit ? "
        },
        {
            "chapter": 41,
            "verse": 39,
            "name": "Genesis 41:39",
            "text": "Dixit ergo ad Joseph : Quia ostendit tibi Deus omnia quæ locutus es, numquid sapientiorem et consimilem tui invenire potero ?  "
        },
        {
            "chapter": 41,
            "verse": 40,
            "name": "Genesis 41:40",
            "text": " Tu eris super domum meam, et ad tui oris imperium cunctus populus obediet : uno tantum regni solio te præcedam. "
        },
        {
            "chapter": 41,
            "verse": 41,
            "name": "Genesis 41:41",
            "text": "Dixitque rursus Pharao ad Joseph : Ecce, constitui te super universam terram Ægypti. "
        },
        {
            "chapter": 41,
            "verse": 42,
            "name": "Genesis 41:42",
            "text": "Tulitque annulum de manu sua, et dedit eum in manu ejus : vestivitque eum stola byssina, et collo torquem auream circumposuit. "
        },
        {
            "chapter": 41,
            "verse": 43,
            "name": "Genesis 41:43",
            "text": "Fecitque eum ascendere super currum suum secundum, clamante præcone, ut omnes coram eo genu flecterent, et præpositum esse scirent universæ terræ Ægypti. "
        },
        {
            "chapter": 41,
            "verse": 44,
            "name": "Genesis 41:44",
            "text": "Dixit quoque rex ad Joseph : Ego sum Pharao : absque tuo imperio non movebit quisquam manum aut pedem in omni terra Ægypti. "
        },
        {
            "chapter": 41,
            "verse": 45,
            "name": "Genesis 41:45",
            "text": "Vertitque nomen ejus, et vocavit eum, lingua ægyptiaca, Salvatorem mundi. Deditque illi uxorem Aseneth filiam Putiphare sacerdotis Heliopoleos. Egressus est itaque Joseph ad terram Ægypti "
        },
        {
            "chapter": 41,
            "verse": 46,
            "name": "Genesis 41:46",
            "text": "(triginta autem annorum erat quando stetit in conspectu regis Pharaonis), et circuivit omnes regiones Ægypti. "
        },
        {
            "chapter": 41,
            "verse": 47,
            "name": "Genesis 41:47",
            "text": "Venitque fertilitas septem annorum : et in manipulos redactæ segetes congregatæ sunt in horrea Ægypti. "
        },
        {
            "chapter": 41,
            "verse": 48,
            "name": "Genesis 41:48",
            "text": "Omnis etiam frugum abundantia in singulis urbibus condita est. "
        },
        {
            "chapter": 41,
            "verse": 49,
            "name": "Genesis 41:49",
            "text": "Tantaque fuit abundantia tritici, ut arenæ maris coæquaretur, et copia mensuram excederet. "
        },
        {
            "chapter": 41,
            "verse": 50,
            "name": "Genesis 41:50",
            "text": "Nati sunt autem Joseph filii duo antequam veniret fames : quos peperit ei Aseneth filia Putiphare sacerdotis Heliopoleos. "
        },
        {
            "chapter": 41,
            "verse": 51,
            "name": "Genesis 41:51",
            "text": "Vocavitque nomen primogeniti Manasses, dicens : Oblivisci me fecit Deus omnium laborum meorum, et domus patris mei. "
        },
        {
            "chapter": 41,
            "verse": 52,
            "name": "Genesis 41:52",
            "text": "Nomen quoque secundi appellavit Ephraim, dicens : Crescere me fecit Deus in terra paupertatis meæ. "
        },
        {
            "chapter": 41,
            "verse": 53,
            "name": "Genesis 41:53",
            "text": "Igitur transactis septem ubertatis annis, qui fuerant in Ægypto, "
        },
        {
            "chapter": 41,
            "verse": 54,
            "name": "Genesis 41:54",
            "text": "cœperunt venire septem anni inopiæ, quos prædixerat Joseph : et in universo orbe fames prævaluit, in cuncta autem terra Ægypti panis erat. "
        },
        {
            "chapter": 41,
            "verse": 55,
            "name": "Genesis 41:55",
            "text": "Qua esuriente, clamavit populus ad Pharaonem, alimenta petens. Quibus ille respondit : Ite ad Joseph : et quidquid ipse vobis dixerit, facite. "
        },
        {
            "chapter": 41,
            "verse": 56,
            "name": "Genesis 41:56",
            "text": "Crescebat autem quotidie fames in omni terra : aperuitque Joseph universa horrea, et vendebat Ægyptiis : nam et illos oppresserat fames. "
        },
        {
            "chapter": 41,
            "verse": 57,
            "name": "Genesis 41:57",
            "text": "Omnesque provinciæ veniebant in Ægyptum, ut emerent escas, et malum inopiæ temperarent.   "
        }
    ]
}