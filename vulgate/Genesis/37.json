{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 1,
    "book_name": "Genesis",
    "chapter": 37,
    "name": "Genesis 37",
    "verses": [
        {
            "chapter": 37,
            "verse": 1,
            "name": "Genesis 37:1",
            "text": "Habitavit autem Jacob in terra Chanaan, in qua pater suus peregrinatus est. "
        },
        {
            "chapter": 37,
            "verse": 2,
            "name": "Genesis 37:2",
            "text": "Et hæ sunt generationes ejus : Joseph cum sedecim esset annorum, pascebat gregem cum fratribus suis adhuc puer : et erat cum filiis Balæ et Zelphæ uxorum patris sui : accusavitque fratres suos apud patrem crimine pessimo. "
        },
        {
            "chapter": 37,
            "verse": 3,
            "name": "Genesis 37:3",
            "text": "Israël autem diligebat Joseph super omnes filios suos, eo quod in senectute genuisset eum : fecitque ei tunicam polymitam. "
        },
        {
            "chapter": 37,
            "verse": 4,
            "name": "Genesis 37:4",
            "text": "Videntes autem fratres ejus quod a patre plus cunctis filiis amaretur, oderant eum, nec poterant ei quidquam pacifice loqui. "
        },
        {
            "chapter": 37,
            "verse": 5,
            "name": "Genesis 37:5",
            "text": "Accidit quoque ut visum somnium referret fratribus suis : quæ causa majoris odii seminarium fuit. "
        },
        {
            "chapter": 37,
            "verse": 6,
            "name": "Genesis 37:6",
            "text": "Dixitque ad eos : Audite somnium meum quod vidi : "
        },
        {
            "chapter": 37,
            "verse": 7,
            "name": "Genesis 37:7",
            "text": "putabam nos ligare manipulos in agro : et quasi consurgere manipulum meum, et stare, vestrosque manipulos circumstantes adorare manipulum meum. "
        },
        {
            "chapter": 37,
            "verse": 8,
            "name": "Genesis 37:8",
            "text": "Responderunt fratres ejus : Numquid rex noster eris ? aut subjiciemur ditioni tuæ ? Hæc ergo causa somniorum atque sermonum, invidiæ et odii fomitem ministravit. "
        },
        {
            "chapter": 37,
            "verse": 9,
            "name": "Genesis 37:9",
            "text": "Aliud quoque vidit somnium, quod narrans fratribus, ait : Vidi per somnium, quasi solem, et lunam, et stellas undecim adorare me. "
        },
        {
            "chapter": 37,
            "verse": 10,
            "name": "Genesis 37:10",
            "text": "Quod cum patri suo, et fratribus retulisset, increpavit eum pater suus, et dixit : Quid sibi vult hoc somnium quod vidisti ? num ego et mater tua, et fratres tui adorabimus te super terram ? "
        },
        {
            "chapter": 37,
            "verse": 11,
            "name": "Genesis 37:11",
            "text": "Invidebant ei igitur fratres sui : pater vero rem tacitus considerabat.  "
        },
        {
            "chapter": 37,
            "verse": 12,
            "name": "Genesis 37:12",
            "text": " Cumque fratres illius in pascendis gregibus patris morarentur in Sichem, "
        },
        {
            "chapter": 37,
            "verse": 13,
            "name": "Genesis 37:13",
            "text": "dixit ad eum Israël : Fratres tui pascunt oves in Sichimis : veni, mittam te ad eos. Quo respondente, "
        },
        {
            "chapter": 37,
            "verse": 14,
            "name": "Genesis 37:14",
            "text": "Præsto sum, ait ei : Vade, et vide si cuncta prospera sint erga fratres tuos, et pecora : et renuntia mihi quid agatur. Missus de valle Hebron, venit in Sichem : "
        },
        {
            "chapter": 37,
            "verse": 15,
            "name": "Genesis 37:15",
            "text": "invenitque eum vir errantem in agro, et interrogavit quid quæreret. "
        },
        {
            "chapter": 37,
            "verse": 16,
            "name": "Genesis 37:16",
            "text": "At ille respondit : Fratres meos quæro : indica mihi ubi pascant greges. "
        },
        {
            "chapter": 37,
            "verse": 17,
            "name": "Genesis 37:17",
            "text": "Dixitque ei vir : Recesserunt de loco isto : audivi autem eos dicentes : Eamus in Dothain. Perrexit ergo Joseph post fratres suos, et invenit eos in Dothain. "
        },
        {
            "chapter": 37,
            "verse": 18,
            "name": "Genesis 37:18",
            "text": "Qui cum vidissent eum procul, antequam accederet ad eos, cogitaverunt illum occidere : "
        },
        {
            "chapter": 37,
            "verse": 19,
            "name": "Genesis 37:19",
            "text": "et mutuo loquebantur : Ecce somniator venit : "
        },
        {
            "chapter": 37,
            "verse": 20,
            "name": "Genesis 37:20",
            "text": "venite, occidamus eum, et mittamus in cisternam veterem : dicemusque : Fera pessima devoravit eum : et tunc apparebit quid illi prosint somnia sua. "
        },
        {
            "chapter": 37,
            "verse": 21,
            "name": "Genesis 37:21",
            "text": "Audiens autem hoc Ruben, nitebatur liberare eum de manibus eorum, et dicebat : "
        },
        {
            "chapter": 37,
            "verse": 22,
            "name": "Genesis 37:22",
            "text": "Non interficiatis animam ejus, nec effundatis sanguinem : sed projicite eum in cisternam hanc, quæ est in solitudine, manusque vestras servate innoxias : hoc autem dicebat, volens eripere eum de manibus eorum, et reddere patri suo. "
        },
        {
            "chapter": 37,
            "verse": 23,
            "name": "Genesis 37:23",
            "text": "Confestim igitur ut pervenit ad fratres suos, nudaverunt eum tunica talari et polymita : "
        },
        {
            "chapter": 37,
            "verse": 24,
            "name": "Genesis 37:24",
            "text": "miseruntque eum in cisternam veterem, quæ non habebat aquam. "
        },
        {
            "chapter": 37,
            "verse": 25,
            "name": "Genesis 37:25",
            "text": "Et sedentes ut comederent panem, viderunt Ismaëlitas viatores venire de Galaad, et camelos eorum portantes aromata, et resinam, et stacten in Ægyptum. "
        },
        {
            "chapter": 37,
            "verse": 26,
            "name": "Genesis 37:26",
            "text": "Dixit ergo Judas fratribus suis : Quid nobis prodest si occiderimus fratrem nostrum, et celaverimus sanguinem ipsius ? "
        },
        {
            "chapter": 37,
            "verse": 27,
            "name": "Genesis 37:27",
            "text": "melius est ut venundetur Ismaëlitis, et manus nostræ non polluantur : frater enim et caro nostra est. Acquieverunt fratres sermonibus illius. "
        },
        {
            "chapter": 37,
            "verse": 28,
            "name": "Genesis 37:28",
            "text": "Et prætereuntibus Madianitis negotiatoribus, extrahentes eum de cisterna, vendiderunt eum Ismaëlitis, viginti argenteis : qui duxerunt eum in Ægyptum. "
        },
        {
            "chapter": 37,
            "verse": 29,
            "name": "Genesis 37:29",
            "text": "Reversusque Ruben ad cisternam, non invenit puerum : "
        },
        {
            "chapter": 37,
            "verse": 30,
            "name": "Genesis 37:30",
            "text": "et scissis vestibus pergens ad fratres suos, ait : Puer non comparet, et ego quo ibo ? "
        },
        {
            "chapter": 37,
            "verse": 31,
            "name": "Genesis 37:31",
            "text": "Tulerunt autem tunicam ejus, et in sanguine hædi, quem occiderant, tinxerunt : "
        },
        {
            "chapter": 37,
            "verse": 32,
            "name": "Genesis 37:32",
            "text": "mittentes qui ferrent ad patrem, et dicerent : Hanc invenimus : vide utrum tunica filii tui sit, an non. "
        },
        {
            "chapter": 37,
            "verse": 33,
            "name": "Genesis 37:33",
            "text": "Quam cum agnovisset pater, ait : Tunica filii mei est : fera pessima comedit eum, bestia devoravit Joseph. "
        },
        {
            "chapter": 37,
            "verse": 34,
            "name": "Genesis 37:34",
            "text": "Scissisque vestibus, indutus est cilicio, lugens filium suum multo tempore. "
        },
        {
            "chapter": 37,
            "verse": 35,
            "name": "Genesis 37:35",
            "text": "Congregatis autem cunctis liberis ejus ut lenirent dolorem patris, noluit consolationem accipere, sed ait : Descendam ad filium meum lugens in infernum. Et illo perseverante in fletu, "
        },
        {
            "chapter": 37,
            "verse": 36,
            "name": "Genesis 37:36",
            "text": "Madianitæ vendiderunt Joseph in Ægypto Putiphari eunucho Pharaonis, magistro militum.   "
        }
    ]
}