{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 1,
    "book_name": "Genesis",
    "chapter": 14,
    "name": "Genesis 14",
    "verses": [
        {
            "chapter": 14,
            "verse": 1,
            "name": "Genesis 14:1",
            "text": "Factum est autem in illo tempore, ut Amraphel rex Sennaar, et Arioch rex Ponti, et Chodorlahomor rex Elamitarum, et Thadal rex gentium "
        },
        {
            "chapter": 14,
            "verse": 2,
            "name": "Genesis 14:2",
            "text": "inirent bellum contra Bara regem Sodomorum, et contra Bersa regem Gomorrhæ, et contra Sennaab regem Adamæ, et contra Semeber regem Seboim, contraque regem Balæ, ipsa est Segor. "
        },
        {
            "chapter": 14,
            "verse": 3,
            "name": "Genesis 14:3",
            "text": "Omnes hi convenerunt in vallem Silvestrem, quæ nunc est mare salis. "
        },
        {
            "chapter": 14,
            "verse": 4,
            "name": "Genesis 14:4",
            "text": "Duodecim enim annis servierunt Chodorlahomor, et tertiodecimo anno recesserunt ab eo. "
        },
        {
            "chapter": 14,
            "verse": 5,
            "name": "Genesis 14:5",
            "text": "Igitur quartodecimo anno venit Chodorlahomor, et reges qui erant cum eo : percusseruntque Raphaim in Astarothcarnaim, et Zuzim cum eis, et Emim in Save Cariathaim, "
        },
        {
            "chapter": 14,
            "verse": 6,
            "name": "Genesis 14:6",
            "text": "et Chorræos in montibus Seir, usque ad Campestria Pharan, quæ est in solitudine. "
        },
        {
            "chapter": 14,
            "verse": 7,
            "name": "Genesis 14:7",
            "text": "Reversique sunt, et venerunt ad fontem Misphat, ipsa est Cades : et percusserunt omnem regionem Amalecitarum, et Amorrhæum, qui habitabat in Asasonthamar. "
        },
        {
            "chapter": 14,
            "verse": 8,
            "name": "Genesis 14:8",
            "text": "Et egressi sunt rex Sodomorum, et rex Gomorrhæ, rexque Adamæ, et rex Seboim, necnon et rex Balæ, quæ est Segor : et direxerunt aciem contra eos in valle Silvestri : "
        },
        {
            "chapter": 14,
            "verse": 9,
            "name": "Genesis 14:9",
            "text": "scilicet adversus Chodorlahomor regem Elamitarum, et Thadal regem Gentium, et Amraphel regem Sennaar, et Arioch regem Ponti : quatuor reges adversus quinque. "
        },
        {
            "chapter": 14,
            "verse": 10,
            "name": "Genesis 14:10",
            "text": "Vallis autem Silvestris habebat puteos multos bituminis. Itaque rex Sodomorum, et Gomorrhæ, terga verterunt, cecideruntque ibi : et qui remanserant, fugerunt ad montem. "
        },
        {
            "chapter": 14,
            "verse": 11,
            "name": "Genesis 14:11",
            "text": "Tulerunt autem omnem substantiam Sodomorum et Gomorrhæ, et universa quæ ad cibum pertinent, et abierunt : "
        },
        {
            "chapter": 14,
            "verse": 12,
            "name": "Genesis 14:12",
            "text": "necnon et Lot, et substantiam ejus, filium fratris Abram, qui habitabat in Sodomis.  "
        },
        {
            "chapter": 14,
            "verse": 13,
            "name": "Genesis 14:13",
            "text": " Et ecce unus, qui evaserat, nuntiavit Abram Hebræo, qui habitabat in convalle Mambre Amorrhæi, fratris Escol, et fratris Aner : hi enim pepigerant fœdus cum Abram. "
        },
        {
            "chapter": 14,
            "verse": 14,
            "name": "Genesis 14:14",
            "text": "Quod cum audisset Abram, captum videlicet Lot fratrem suum, numeravit expeditos vernaculos suos trecentos decem et octo : et persecutus est usque Dan. "
        },
        {
            "chapter": 14,
            "verse": 15,
            "name": "Genesis 14:15",
            "text": "Et divisis sociis, irruit super eos nocte : percussitque eos, et persecutus est eos usque Hoba, quæ est ad lævam Damasci. "
        },
        {
            "chapter": 14,
            "verse": 16,
            "name": "Genesis 14:16",
            "text": "Reduxitque omnem substantiam, et Lot fratrem suum cum substantia illius, mulieres quoque et populum. "
        },
        {
            "chapter": 14,
            "verse": 17,
            "name": "Genesis 14:17",
            "text": "Egressus est autem rex Sodomorum in occursum ejus postquam reversus est a cæde Chodorlahomor, et regum qui cum eo erant in valle Save, quæ est vallis regis.  "
        },
        {
            "chapter": 14,
            "verse": 18,
            "name": "Genesis 14:18",
            "text": " At vero Melchisedech rex Salem, proferens panem et vinum, erat enim sacerdos Dei altissimi, "
        },
        {
            "chapter": 14,
            "verse": 19,
            "name": "Genesis 14:19",
            "text": "benedixit ei, et ait : Benedictus Abram Deo excelso, qui creavit cælum et terram : "
        },
        {
            "chapter": 14,
            "verse": 20,
            "name": "Genesis 14:20",
            "text": "et benedictus Deus excelsus, quo protegente, hostes in manibus tuis sunt. Et dedit ei decimas ex omnibus. "
        },
        {
            "chapter": 14,
            "verse": 21,
            "name": "Genesis 14:21",
            "text": "Dixit autem rex Sodomorum ad Abram : Da mihi animas, cetera tolle tibi. "
        },
        {
            "chapter": 14,
            "verse": 22,
            "name": "Genesis 14:22",
            "text": "Qui respondit ei : Levo manum meam ad Dominum Deum excelsum possessorem cæli et terræ, "
        },
        {
            "chapter": 14,
            "verse": 23,
            "name": "Genesis 14:23",
            "text": "quod a filo subtegminis usque ad corigiam caligæ, non accipiam ex omnibus quæ tua sunt, ne dicas : Ego ditavi Abram : "
        },
        {
            "chapter": 14,
            "verse": 24,
            "name": "Genesis 14:24",
            "text": "exceptis his, quæ comederunt juvenes, et partibus virorum, qui venerunt mecum, Aner, Escol et Mambre : isti accipient partes suas.   "
        }
    ]
}