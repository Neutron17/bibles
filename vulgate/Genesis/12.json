{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 1,
    "book_name": "Genesis",
    "chapter": 12,
    "name": "Genesis 12",
    "verses": [
        {
            "chapter": 12,
            "verse": 1,
            "name": "Genesis 12:1",
            "text": "Dixit autem Dominus ad Abram : Egredere de terra tua, et de cognatione tua, et de domo patris tui, et veni in terram quam monstrabo tibi. "
        },
        {
            "chapter": 12,
            "verse": 2,
            "name": "Genesis 12:2",
            "text": "Faciamque te in gentem magnam, et benedicam tibi, et magnificabo nomen tuum, erisque benedictus. "
        },
        {
            "chapter": 12,
            "verse": 3,
            "name": "Genesis 12:3",
            "text": "Benedicam benedicentibus tibi, et maledicam maledicentibus tibi, atque in te benedicentur universæ cognationes terræ. "
        },
        {
            "chapter": 12,
            "verse": 4,
            "name": "Genesis 12:4",
            "text": "Egressus est itaque Abram sicut præceperat ei Dominus, et ivit cum eo Lot : septuaginta quinque annorum erat Abram cum egrederetur de Haran. "
        },
        {
            "chapter": 12,
            "verse": 5,
            "name": "Genesis 12:5",
            "text": "Tulitque Sarai uxorem suam, et Lot filium fratris sui, universamque substantiam quam possederant, et animas quas fecerant in Haran : et egressi sunt ut irent in terram Chanaan. Cumque venissent in eam, "
        },
        {
            "chapter": 12,
            "verse": 6,
            "name": "Genesis 12:6",
            "text": "pertransivit Abram terram usque ad locum Sichem, usque ad convallem illustrem : Chananæus autem tunc erat in terra. "
        },
        {
            "chapter": 12,
            "verse": 7,
            "name": "Genesis 12:7",
            "text": "Apparuit autem Dominus Abram, et dixit ei : Semini tuo dabo terram hanc. Qui ædificavit ibi altare Domino, qui apparuerat ei. "
        },
        {
            "chapter": 12,
            "verse": 8,
            "name": "Genesis 12:8",
            "text": "Et inde transgrediens ad montem, qui erat contra orientem Bethel, tetendit ibi tabernaculum suum, ab occidente habens Bethel, et ab oriente Hai : ædificavit quoque ibi altare Domino, et invocavit nomen ejus. "
        },
        {
            "chapter": 12,
            "verse": 9,
            "name": "Genesis 12:9",
            "text": "Perrexitque Abram vadens, et ultra progrediens ad meridiem.  "
        },
        {
            "chapter": 12,
            "verse": 10,
            "name": "Genesis 12:10",
            "text": " Facta est autem fames in terra : descenditque Abram in Ægyptum, ut peregrinaretur ibi : prævaluerat enim fames in terra. "
        },
        {
            "chapter": 12,
            "verse": 11,
            "name": "Genesis 12:11",
            "text": "Cumque prope esset ut ingrederetur Ægyptum, dixit Sarai uxori suæ : Novi quod pulchra sis mulier : "
        },
        {
            "chapter": 12,
            "verse": 12,
            "name": "Genesis 12:12",
            "text": "et quod cum viderint te Ægyptii, dicturi sunt : Uxor ipsius est : et interficient me, et te reservabunt. "
        },
        {
            "chapter": 12,
            "verse": 13,
            "name": "Genesis 12:13",
            "text": "Dic ergo, obsecro te, quod soror mea sis : ut bene sit mihi propter te, et vivat anima mea ob gratiam tui. "
        },
        {
            "chapter": 12,
            "verse": 14,
            "name": "Genesis 12:14",
            "text": "Cum itaque ingressus esset Abram Ægyptum, viderunt Ægyptii mulierem quod esset pulchra nimis. "
        },
        {
            "chapter": 12,
            "verse": 15,
            "name": "Genesis 12:15",
            "text": "Et nuntiaverunt principes Pharaoni, et laudaverunt eam apud illum : et sublata est mulier in domum Pharaonis. "
        },
        {
            "chapter": 12,
            "verse": 16,
            "name": "Genesis 12:16",
            "text": "Abram vero bene usi sunt propter illam : fueruntque ei oves et boves et asini, et servi et famulæ, et asinæ et cameli. "
        },
        {
            "chapter": 12,
            "verse": 17,
            "name": "Genesis 12:17",
            "text": "Flagellavit autem Dominus Pharaonem plagis maximis, et domum ejus, propter Sarai uxorem Abram. "
        },
        {
            "chapter": 12,
            "verse": 18,
            "name": "Genesis 12:18",
            "text": "Vocavitque Pharao Abram, et dixit ei : Quidnam est hoc quod fecisti mihi ? quare non indicasti quod uxor tua esset ? "
        },
        {
            "chapter": 12,
            "verse": 19,
            "name": "Genesis 12:19",
            "text": "quam ob causam dixisti esse sororem tuam, ut tollerem eam mihi in uxorem ? Nunc igitur ecce conjux tua, accipe eam, et vade. "
        },
        {
            "chapter": 12,
            "verse": 20,
            "name": "Genesis 12:20",
            "text": "Præcepitque Pharao super Abram viris : et deduxerunt eum, et uxorem illius, et omnia quæ habebat.   "
        }
    ]
}