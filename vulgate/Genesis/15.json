{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 1,
    "book_name": "Genesis",
    "chapter": 15,
    "name": "Genesis 15",
    "verses": [
        {
            "chapter": 15,
            "verse": 1,
            "name": "Genesis 15:1",
            "text": "His itaque transactis, factus est sermo Domini ad Abram per visionem dicens : Noli timere, Abram : ego protector tuus sum, et merces tua magna nimis. "
        },
        {
            "chapter": 15,
            "verse": 2,
            "name": "Genesis 15:2",
            "text": "Dixitque Abram : Domine Deus, quid dabis mihi ? ego vadam absque liberis, et filius procuratoris domus meæ iste Damascus Eliezer. "
        },
        {
            "chapter": 15,
            "verse": 3,
            "name": "Genesis 15:3",
            "text": "Addiditque Abram : Mihi autem non dedisti semen, et ecce vernaculus meus, hæres meus erit. "
        },
        {
            "chapter": 15,
            "verse": 4,
            "name": "Genesis 15:4",
            "text": "Statimque sermo Domini factus est ad eum, dicens : Non erit hic hæres tuus, sed qui egredietur de utero tuo, ipsum habebis hæredem. "
        },
        {
            "chapter": 15,
            "verse": 5,
            "name": "Genesis 15:5",
            "text": "Eduxitque eum foras, et ait illi : Suspice cælum, et numera stellas, si potes. Et dixit ei : Sic erit semen tuum. "
        },
        {
            "chapter": 15,
            "verse": 6,
            "name": "Genesis 15:6",
            "text": "Credidit Abram Deo, et reputatum est illi ad justitiam. "
        },
        {
            "chapter": 15,
            "verse": 7,
            "name": "Genesis 15:7",
            "text": "Dixitque ad eum : Ego Dominus qui eduxi te de Ur Chaldæorum ut darem tibi terram istam, et possideres eam. "
        },
        {
            "chapter": 15,
            "verse": 8,
            "name": "Genesis 15:8",
            "text": "At ille ait : Domine Deus, unde scire possum quod possessurus sim eam ? "
        },
        {
            "chapter": 15,
            "verse": 9,
            "name": "Genesis 15:9",
            "text": "Et respondens Dominus : Sume, inquit, mihi vaccam triennem, et capram trimam, et arietem annorum trium, turturem quoque et columbam. "
        },
        {
            "chapter": 15,
            "verse": 10,
            "name": "Genesis 15:10",
            "text": "Qui tollens universa hæc, divisit ea per medium, et utrasque partes contra se altrinsecus posuit ; aves autem non divisit. "
        },
        {
            "chapter": 15,
            "verse": 11,
            "name": "Genesis 15:11",
            "text": "Descenderuntque volucres super cadavera, et abigebat eas Abram. "
        },
        {
            "chapter": 15,
            "verse": 12,
            "name": "Genesis 15:12",
            "text": "Cumque sol occumberet, sopor irruit super Abram, et horror magnus et tenebrosus invasit eum. "
        },
        {
            "chapter": 15,
            "verse": 13,
            "name": "Genesis 15:13",
            "text": "Dictumque est ad eum : Scito prænoscens quod peregrinum futurum sit semen tuum in terra non sua, et subjicient eos servituti, et affligent quadringentis annis. "
        },
        {
            "chapter": 15,
            "verse": 14,
            "name": "Genesis 15:14",
            "text": "Verumtamen gentem, cui servituri sunt, ego judicabo : et post hæc egredientur cum magna substantia. "
        },
        {
            "chapter": 15,
            "verse": 15,
            "name": "Genesis 15:15",
            "text": "Tu autem ibis ad patres tuos in pace, sepultus in senectute bona. "
        },
        {
            "chapter": 15,
            "verse": 16,
            "name": "Genesis 15:16",
            "text": "Generatione autem quarta revertentur huc : necdum enim completæ sunt iniquitates Amorrhæorum usque ad præsens tempus. "
        },
        {
            "chapter": 15,
            "verse": 17,
            "name": "Genesis 15:17",
            "text": "Cum ergo occubuisset sol, facta est caligo tenebrosa, et apparuit clibanus fumans, et lampas ignis transiens inter divisiones illas. "
        },
        {
            "chapter": 15,
            "verse": 18,
            "name": "Genesis 15:18",
            "text": "In illo die pepigit Dominus fœdus cum Abram, dicens : Semini tuo dabo terram hanc a fluvio Ægypti usque ad fluvium magnum Euphraten, "
        },
        {
            "chapter": 15,
            "verse": 19,
            "name": "Genesis 15:19",
            "text": "Cinæos, et Cenezæos, Cedmonæos, "
        },
        {
            "chapter": 15,
            "verse": 20,
            "name": "Genesis 15:20",
            "text": "et Hethæos, et Pherezæos, Raphaim quoque, "
        },
        {
            "chapter": 15,
            "verse": 21,
            "name": "Genesis 15:21",
            "text": "et Amorrhæos, et Chananæos, et Gergesæos, et Jebusæos.   "
        }
    ]
}