{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 1,
    "book_name": "Genesis",
    "chapter": 44,
    "name": "Genesis 44",
    "verses": [
        {
            "chapter": 44,
            "verse": 1,
            "name": "Genesis 44:1",
            "text": "Præcepit autem Joseph dispensatori domus suæ, dicens : Imple saccos eorum frumento, quantum possunt capere : et pone pecuniam singulorum in summitate sacci. "
        },
        {
            "chapter": 44,
            "verse": 2,
            "name": "Genesis 44:2",
            "text": "Scyphum autem meum argenteum, et pretium quod dedit tritici, pone in ore sacci junioris. Factumque est ita. "
        },
        {
            "chapter": 44,
            "verse": 3,
            "name": "Genesis 44:3",
            "text": "Et orto mane, dimissi sunt cum asinis suis. "
        },
        {
            "chapter": 44,
            "verse": 4,
            "name": "Genesis 44:4",
            "text": "Jamque urbem exierant, et processerant paululum : tunc Joseph accersito dispensatore domus, Surge, inquit, et persequere viros : et apprehensis dicito : Quare reddidistis malum pro bono ? "
        },
        {
            "chapter": 44,
            "verse": 5,
            "name": "Genesis 44:5",
            "text": "scyphus, quem furati estis, ipse est in quo bibit dominus meus, et in quo augurari solet : pessimam rem fecistis. "
        },
        {
            "chapter": 44,
            "verse": 6,
            "name": "Genesis 44:6",
            "text": "Fecit ille ut jusserat : et apprehensis per ordinem locutus est. "
        },
        {
            "chapter": 44,
            "verse": 7,
            "name": "Genesis 44:7",
            "text": "Qui responderunt : Quare sic loquitur dominus noster, ut servi tui tantum flagitii commiserint ? "
        },
        {
            "chapter": 44,
            "verse": 8,
            "name": "Genesis 44:8",
            "text": "pecuniam, quam invenimus in summitate saccorum, reportavimus ad te de terra Chanaan : et quomodo consequens est ut furati simus de domo domini tui aurum vel argentum ? "
        },
        {
            "chapter": 44,
            "verse": 9,
            "name": "Genesis 44:9",
            "text": "apud quemcumque fuerit inventum servorum tuorum quod quæris, moriatur, et nos erimus servi domini nostri. "
        },
        {
            "chapter": 44,
            "verse": 10,
            "name": "Genesis 44:10",
            "text": "Qui dixit eis : Fiat juxta vestram sententiam : apud quemcumque fuerit inventum, ipse sit servus meus, vos autem eritis innoxii. "
        },
        {
            "chapter": 44,
            "verse": 11,
            "name": "Genesis 44:11",
            "text": "Itaque festinato deponentes in terram saccos, aperuerunt singuli. "
        },
        {
            "chapter": 44,
            "verse": 12,
            "name": "Genesis 44:12",
            "text": "Quos scrutatus, incipiens a majore usque ad minimum, invenit scyphum in sacco Benjamin. "
        },
        {
            "chapter": 44,
            "verse": 13,
            "name": "Genesis 44:13",
            "text": "At illi, scissis vestibus, oneratisque rursum asinis, reversi sunt in oppidum. "
        },
        {
            "chapter": 44,
            "verse": 14,
            "name": "Genesis 44:14",
            "text": "Primusque Judas cum fratribus ingressus est ad Joseph (necdum enim de loco abierat) omnesque ante eum pariter in terram corruerunt. "
        },
        {
            "chapter": 44,
            "verse": 15,
            "name": "Genesis 44:15",
            "text": "Quibus ille ait : Cur sic agere voluistis ? an ignoratis quod non sit similis mei in augurandi scientia ? "
        },
        {
            "chapter": 44,
            "verse": 16,
            "name": "Genesis 44:16",
            "text": "Cui Judas : Quid respondebimus, inquit, domino meo ? vel quid loquemur, aut juste poterimus obtendere ? Deus invenit iniquitatem servorum tuorum : en omnes servi sumus domini mei, et nos, et apud quem inventus est scyphus. "
        },
        {
            "chapter": 44,
            "verse": 17,
            "name": "Genesis 44:17",
            "text": "Respondit Joseph : Absit a me ut sic agam : qui furatus est scyphum, ipse sit servus meus : vos autem abite liberi ad patrem vestrum. "
        },
        {
            "chapter": 44,
            "verse": 18,
            "name": "Genesis 44:18",
            "text": "Accedens autem propius Judas, confidenter ait : Oro, domine mi, loquatur servus tuus verbum in auribus tuis, et ne irascaris famulo tuo : tu es enim post Pharaonem "
        },
        {
            "chapter": 44,
            "verse": 19,
            "name": "Genesis 44:19",
            "text": "dominus meus. Interrogasti prius servos tuos : Habetis patrem aut fratrem ? "
        },
        {
            "chapter": 44,
            "verse": 20,
            "name": "Genesis 44:20",
            "text": "et nos respondimus tibi domino meo : Est nobis pater senex, et puer parvulus, qui in senectute illius natus est : cujus uterinus frater mortuus est : et ipsum solum habet mater sua, pater vero tenere diligit eum. "
        },
        {
            "chapter": 44,
            "verse": 21,
            "name": "Genesis 44:21",
            "text": "Dixistique servis tuis : Adducite eum ad me, et ponam oculos meos super illum. "
        },
        {
            "chapter": 44,
            "verse": 22,
            "name": "Genesis 44:22",
            "text": "Suggessimus domino meo : Non potest puer relinquere patrem suum : si enim illum dimiserit, morietur. "
        },
        {
            "chapter": 44,
            "verse": 23,
            "name": "Genesis 44:23",
            "text": "Et dixisti servis tuis : Nisi venerit frater vester minimus vobiscum, non videbitis amplius faciem meam. "
        },
        {
            "chapter": 44,
            "verse": 24,
            "name": "Genesis 44:24",
            "text": "Cum ergo ascendissemus ad famulum tuum patrem nostrum, narravimus ei omnia quæ locutus est dominus meus. "
        },
        {
            "chapter": 44,
            "verse": 25,
            "name": "Genesis 44:25",
            "text": "Et dixit pater noster : Revertimini, et emite nobis parum tritici. "
        },
        {
            "chapter": 44,
            "verse": 26,
            "name": "Genesis 44:26",
            "text": "Cui diximus : Ire non possumus : si frater noster minimus descenderit nobiscum, proficiscemur simul : alioquin illo absente, non audemus videre faciem viri. "
        },
        {
            "chapter": 44,
            "verse": 27,
            "name": "Genesis 44:27",
            "text": "Ad quæ ille respondit : Vos scitis quod duos genuerit mihi uxor mea. "
        },
        {
            "chapter": 44,
            "verse": 28,
            "name": "Genesis 44:28",
            "text": "Egressus est unus, et dixistis : Bestia devoravit eum : et hucusque non comparet. "
        },
        {
            "chapter": 44,
            "verse": 29,
            "name": "Genesis 44:29",
            "text": "Si tuleritis et istum, et aliquid ei in via contigerit, deducetis canos meos cum mœrore ad inferos. "
        },
        {
            "chapter": 44,
            "verse": 30,
            "name": "Genesis 44:30",
            "text": "Igitur si intravero ad servum tuum patrem nostrum, et puer defuerit (cum anima illius ex hujus anima pendeat), "
        },
        {
            "chapter": 44,
            "verse": 31,
            "name": "Genesis 44:31",
            "text": "videritque eum non esse nobiscum, morietur, et deducent famuli tui canos ejus cum dolore ad inferos. "
        },
        {
            "chapter": 44,
            "verse": 32,
            "name": "Genesis 44:32",
            "text": "Ego proprie servus tuus sim qui in meam hunc recepi fidem, et spopondi dicens : Nisi reduxero eum, peccati reus ero in patrem meum omni tempore. "
        },
        {
            "chapter": 44,
            "verse": 33,
            "name": "Genesis 44:33",
            "text": "Manebo itaque servus tuus pro puero in ministerio domini mei, et puer ascendat cum fratribus suis. "
        },
        {
            "chapter": 44,
            "verse": 34,
            "name": "Genesis 44:34",
            "text": "Non enim possum redire ad patrem meum, absente puero : ne calamitatis, quæ oppressura est patrem meum, testis assistam.   "
        }
    ]
}