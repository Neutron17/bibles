{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 66,
    "book_name": "Revelation",
    "chapter": 12,
    "name": "Revelation 12",
    "verses": [
        {
            "chapter": 12,
            "verse": 1,
            "name": "Revelation 12:1",
            "text": "Et signum magnum apparuit in cælo : mulier amicta sole, et luna sub pedibus ejus, et in capite ejus corona stellarum duodecim : "
        },
        {
            "chapter": 12,
            "verse": 2,
            "name": "Revelation 12:2",
            "text": "et in utero habens, clamabat parturiens, et cruciabatur ut pariat. "
        },
        {
            "chapter": 12,
            "verse": 3,
            "name": "Revelation 12:3",
            "text": "Et visum est aliud signum in cælo : et ecce draco magnus rufus habens capita septem, et cornua decem : et in capitibus ejus diademata septem, "
        },
        {
            "chapter": 12,
            "verse": 4,
            "name": "Revelation 12:4",
            "text": "et cauda ejus trahebat tertiam partem stellarum cæli, et misit eas in terram : et draco stetit ante mulierem, quæ erat paritura, ut cum peperisset, filium ejus devoraret. "
        },
        {
            "chapter": 12,
            "verse": 5,
            "name": "Revelation 12:5",
            "text": "Et peperit filium masculum, qui recturus erat omnes gentes in virga ferrea : et raptus est filius ejus ad Deum, et ad thronum ejus, "
        },
        {
            "chapter": 12,
            "verse": 6,
            "name": "Revelation 12:6",
            "text": "et mulier fugit in solitudinem ubi habebat locum paratum a Deo, ut ibi pascant eam diebus mille ducentis sexaginta.  "
        },
        {
            "chapter": 12,
            "verse": 7,
            "name": "Revelation 12:7",
            "text": " Et factum est prælium magnum in cælo : Michaël et angeli ejus præliabantur cum dracone, et draco pugnabat, et angeli ejus : "
        },
        {
            "chapter": 12,
            "verse": 8,
            "name": "Revelation 12:8",
            "text": "et non valuerunt, neque locus inventus est eorum amplius in cælo. "
        },
        {
            "chapter": 12,
            "verse": 9,
            "name": "Revelation 12:9",
            "text": "Et projectus est draco ille magnus, serpens antiquus, qui vocatur diabolus, et Satanas, qui seducit universum orbem : et projectus est in terram, et angeli ejus cum illo missi sunt. "
        },
        {
            "chapter": 12,
            "verse": 10,
            "name": "Revelation 12:10",
            "text": "Et audivi vocem magnam in cælo dicentem : Nunc facta est salus, et virtus, et regnum Dei nostri, et potestas Christi ejus : quia projectus est accusator fratrum nostrorum, qui accusabat illos ante conspectum Dei nostri die ac nocte. "
        },
        {
            "chapter": 12,
            "verse": 11,
            "name": "Revelation 12:11",
            "text": "Et ipsi vicerunt eum propter sanguinem Agni, et propter verbum testimonii sui, et non dilexerunt animas suas usque ad mortem. "
        },
        {
            "chapter": 12,
            "verse": 12,
            "name": "Revelation 12:12",
            "text": "Propterea lætamini cæli, et qui habitatis in eis. Væ terræ, et mari, quia descendit diabolus ad vos habens iram magnam, sciens quod modicum tempus habet.  "
        },
        {
            "chapter": 12,
            "verse": 13,
            "name": "Revelation 12:13",
            "text": " Et postquam vidit draco quod projectus esset in terram, persecutus est mulierem, quæ peperit masculum : "
        },
        {
            "chapter": 12,
            "verse": 14,
            "name": "Revelation 12:14",
            "text": "et datæ sunt mulieri alæ duæ aquilæ magnæ ut volaret in desertum in locum suum, ubi alitur per tempus et tempora, et dimidium temporis a facie serpentis. "
        },
        {
            "chapter": 12,
            "verse": 15,
            "name": "Revelation 12:15",
            "text": "Et misit serpens ex ore suo post mulierem, aquam tamquam flumen, ut eam faceret trahi a flumine. "
        },
        {
            "chapter": 12,
            "verse": 16,
            "name": "Revelation 12:16",
            "text": "Et adjuvit terra mulierem, et aperuit terra os suum, et absorbuit flumen, quod misit draco de ore suo. "
        },
        {
            "chapter": 12,
            "verse": 17,
            "name": "Revelation 12:17",
            "text": "Et iratus est draco in mulierem : et abiit facere prælium cum reliquis de semine ejus, qui custodiunt mandata Dei, et habent testimonium Jesu Christi. "
        },
        {
            "chapter": 12,
            "verse": 18,
            "name": "Revelation 12:18",
            "text": "Et stetit supra arenam maris.   "
        }
    ]
}