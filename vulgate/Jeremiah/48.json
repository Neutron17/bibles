{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 24,
    "book_name": "Jeremiah",
    "chapter": 48,
    "name": "Jeremiah 48",
    "verses": [
        {
            "chapter": 48,
            "verse": 1,
            "name": "Jeremiah 48:1",
            "text": "Ad Moab.   Hæc dicit Dominus exercituum, Deus Israël :  Væ super Nabo, quoniam vastata est, et confusa !  capta est Cariathaim, confusa est fortis, et tremuit. "
        },
        {
            "chapter": 48,
            "verse": 2,
            "name": "Jeremiah 48:2",
            "text": " Non est ultra exsultatio in Moab contra Hesebon :  cogitaverunt malum : Venite, et disperdamus eam de gente.  Ergo silens conticesces, sequeturque te gladius. "
        },
        {
            "chapter": 48,
            "verse": 3,
            "name": "Jeremiah 48:3",
            "text": " Vox clamoris de Oronaim, vastitas et contritio magna. "
        },
        {
            "chapter": 48,
            "verse": 4,
            "name": "Jeremiah 48:4",
            "text": " Contrita est Moab : annuntiate clamorem parvulis ejus. "
        },
        {
            "chapter": 48,
            "verse": 5,
            "name": "Jeremiah 48:5",
            "text": " Per ascensum enim Luith  plorans ascendet in fletu,  quoniam in descensu Oronaim  hostes ululatum contritionis audierunt. "
        },
        {
            "chapter": 48,
            "verse": 6,
            "name": "Jeremiah 48:6",
            "text": " Fugite, salvate animas vestras,  et eritis quasi myricæ in deserto : "
        },
        {
            "chapter": 48,
            "verse": 7,
            "name": "Jeremiah 48:7",
            "text": " pro eo enim quod habuisti fiduciam  in munitionibus tuis et in thesauris tuis,  tu quoque capieris :  et ibit Chamos in transmigrationem,  sacerdotes ejus et principes ejus simul. "
        },
        {
            "chapter": 48,
            "verse": 8,
            "name": "Jeremiah 48:8",
            "text": " Et veniet prædo ad omnem urbem,  et urbs nulla salvabitur :  et peribunt valles,  et dissipabuntur campestria,  quoniam dixit Dominus : "
        },
        {
            "chapter": 48,
            "verse": 9,
            "name": "Jeremiah 48:9",
            "text": " Date florem Moab, quia florens egredietur :  et civitates ejus desertæ erunt, et inhabitabiles. "
        },
        {
            "chapter": 48,
            "verse": 10,
            "name": "Jeremiah 48:10",
            "text": " Maledictus qui facit opus Domini fraudulenter,  et maledictus qui prohibet gladium suum a sanguine. "
        },
        {
            "chapter": 48,
            "verse": 11,
            "name": "Jeremiah 48:11",
            "text": " Fertilis fuit Moab ab adolescentia sua,  et requievit in fæcibus suis :  nec transfusus est de vase in vas,  et in transmigrationem non abiit :  idcirco permansit gustus ejus in eo,  et odor ejus non est immutatus. "
        },
        {
            "chapter": 48,
            "verse": 12,
            "name": "Jeremiah 48:12",
            "text": " Propterea ecce dies veniunt, dicit Dominus,  et mittam ei ordinatores et stratores laguncularum :  et sternent eum, et vasa ejus exhaurient,  et lagunculas eorum collident. "
        },
        {
            "chapter": 48,
            "verse": 13,
            "name": "Jeremiah 48:13",
            "text": " Et confundetur Moab a Chamos  sicut confusa est domus Israël a Bethel,  in qua habebat fiduciam. "
        },
        {
            "chapter": 48,
            "verse": 14,
            "name": "Jeremiah 48:14",
            "text": " Quomodo dicitis : Fortes sumus,  et viri robusti ad præliandum ? "
        },
        {
            "chapter": 48,
            "verse": 15,
            "name": "Jeremiah 48:15",
            "text": " Vastata est Moab, et civitates illius succiderunt,  et electi juvenes ejus descenderunt in occisionem, ait Rex :  Dominus exercituum nomen ejus. "
        },
        {
            "chapter": 48,
            "verse": 16,
            "name": "Jeremiah 48:16",
            "text": " Prope est interitus Moab ut veniat,  et malum ejus velociter accurret nimis. "
        },
        {
            "chapter": 48,
            "verse": 17,
            "name": "Jeremiah 48:17",
            "text": " Consolamini eum, omnes qui estis in circuitu ejus :  et universi qui scitis nomen ejus, dicite :  Quomodo confracta est virga fortis,  baculus gloriosus ? "
        },
        {
            "chapter": 48,
            "verse": 18,
            "name": "Jeremiah 48:18",
            "text": " Descende de gloria, et sede in siti,  habitatio filiæ Dibon,  quoniam vastator Moab ascendit ad te :  dissipavit munitiones tuas. "
        },
        {
            "chapter": 48,
            "verse": 19,
            "name": "Jeremiah 48:19",
            "text": " In via sta, et prospice,  habitatio Aroër :  interroga fugientem,  et ei qui evasit dic : Quid accidit ? "
        },
        {
            "chapter": 48,
            "verse": 20,
            "name": "Jeremiah 48:20",
            "text": " Confusus est Moab, quoniam victus est.  Ululate, et clamate :  annuntiate in Arnon,  quoniam vastata est Moab, "
        },
        {
            "chapter": 48,
            "verse": 21,
            "name": "Jeremiah 48:21",
            "text": " et judicium venit ad terram campestrem,  super Helon, et super Jasa,  et super Mephaath, "
        },
        {
            "chapter": 48,
            "verse": 22,
            "name": "Jeremiah 48:22",
            "text": "et super Dibon,  et super Nabo, et super domum Deblathaim, "
        },
        {
            "chapter": 48,
            "verse": 23,
            "name": "Jeremiah 48:23",
            "text": " et super Cariathaim, et super Bethgamul,  et super Bethmaon, "
        },
        {
            "chapter": 48,
            "verse": 24,
            "name": "Jeremiah 48:24",
            "text": "et super Carioth,  et super Bosra, et super omnes civitates terræ Moab,  quæ longe et quæ prope sunt. "
        },
        {
            "chapter": 48,
            "verse": 25,
            "name": "Jeremiah 48:25",
            "text": " Abscissum est cornu Moab,  et brachium ejus contritum est, ait Dominus. "
        },
        {
            "chapter": 48,
            "verse": 26,
            "name": "Jeremiah 48:26",
            "text": " Inebriate eum, quoniam contra Dominum erectus est :  et allidet manum Moab in vomitu suo,  et erit in derisum etiam ipse. "
        },
        {
            "chapter": 48,
            "verse": 27,
            "name": "Jeremiah 48:27",
            "text": " Fuit enim in derisum tibi Israël :  quasi inter fures reperisses eum :  propter verba ergo tua quæ adversum illum locutus es,  captivus duceris. "
        },
        {
            "chapter": 48,
            "verse": 28,
            "name": "Jeremiah 48:28",
            "text": " Relinquite civitates, et habitate in petra, habitatores Moab :  et estote quasi columba nidificans in summo ore foraminis. "
        },
        {
            "chapter": 48,
            "verse": 29,
            "name": "Jeremiah 48:29",
            "text": " Audivimus superbiam Moab : superbus est valde :  sublimitatem ejus, et arrogantiam,  et superbiam, et altitudinem cordis ejus. "
        },
        {
            "chapter": 48,
            "verse": 30,
            "name": "Jeremiah 48:30",
            "text": " Ego scio, ait Dominus, jactantiam ejus,  et quod non sit juxta eam virtus ejus,  nec juxta quod poterat conata sit facere. "
        },
        {
            "chapter": 48,
            "verse": 31,
            "name": "Jeremiah 48:31",
            "text": " Ideo super Moab ejulabo,  et ad Moab universam clamabo,  ad viros muri fictilis lamentantes : "
        },
        {
            "chapter": 48,
            "verse": 32,
            "name": "Jeremiah 48:32",
            "text": " de planctu Jazer plorabo tibi, vinea Sabama.  Propagines tuæ transierunt mare ;  usque ad mare Jazer pervenerunt :  super messem tuam et vindemiam tuam prædo irruit. "
        },
        {
            "chapter": 48,
            "verse": 33,
            "name": "Jeremiah 48:33",
            "text": " Ablata est lætitia et exsultatio  de Carmelo et de terra Moab,  et vinum de torcularibus sustuli :  nequaquam calcator uvæ solitum celeuma cantabit. "
        },
        {
            "chapter": 48,
            "verse": 34,
            "name": "Jeremiah 48:34",
            "text": " De clamore Hesebon usque Eleale et Jasa, dederunt vocem suam ;  a Segor usque ad Oronaim, vitula conternante :  aquæ quoque Nemrim pessimæ erunt. "
        },
        {
            "chapter": 48,
            "verse": 35,
            "name": "Jeremiah 48:35",
            "text": " Et auferam de Moab, ait Dominus,  offerentem in excelsis,  et sacrificantem diis ejus. "
        },
        {
            "chapter": 48,
            "verse": 36,
            "name": "Jeremiah 48:36",
            "text": " Propterea cor meum ad Moab quasi tibiæ resonabit,  et cor meum ad viros muri fictilis dabit sonitum tibiarum :  quia plus fecit quam potuit,  idcirco perierunt. "
        },
        {
            "chapter": 48,
            "verse": 37,
            "name": "Jeremiah 48:37",
            "text": " Omne enim caput calvitium,  et omnis barba rasa erit :  in cunctis manibus colligatio,  et super omne dorsum cilicium : "
        },
        {
            "chapter": 48,
            "verse": 38,
            "name": "Jeremiah 48:38",
            "text": " super omnia tecta Moab, et in plateis ejus,  omnis planctus :  quoniam contrivi Moab  sicut vas inutile, ait Dominus. "
        },
        {
            "chapter": 48,
            "verse": 39,
            "name": "Jeremiah 48:39",
            "text": " Quomodo victa est, et ululaverunt ?  quomodo dejecit cervicem Moab, et confusus est ?  eritque Moab in derisum, et in exemplum omnibus in circuitu suo. "
        },
        {
            "chapter": 48,
            "verse": 40,
            "name": "Jeremiah 48:40",
            "text": " Hæc dicit Dominus :  Ecce quasi aquila volabit,  et extendet alas suas ad Moab. "
        },
        {
            "chapter": 48,
            "verse": 41,
            "name": "Jeremiah 48:41",
            "text": " Capta est Carioth, et munitiones comprehensæ sunt :  et erit cor fortium Moab in die illa  sicut cor mulieris parturientis, "
        },
        {
            "chapter": 48,
            "verse": 42,
            "name": "Jeremiah 48:42",
            "text": " et cessabit Moab esse populus,  quoniam contra Dominum gloriatus est. "
        },
        {
            "chapter": 48,
            "verse": 43,
            "name": "Jeremiah 48:43",
            "text": " Pavor, et fovea,  et laqueus super te,  o habitator Moab, dicit Dominus. "
        },
        {
            "chapter": 48,
            "verse": 44,
            "name": "Jeremiah 48:44",
            "text": " Qui fugerit a facie pavoris cadet in foveam,  et qui conscenderit de fovea capietur laqueo :  adducam enim super Moab annum visitationis eorum, ait Dominus. "
        },
        {
            "chapter": 48,
            "verse": 45,
            "name": "Jeremiah 48:45",
            "text": " In umbra Hesebon steterunt de laqueo fugientes,  quia ignis egressus est de Hesebon,  et flamma de medio Seon :  et devorabit partem Moab,  et verticem filiorum tumultus. "
        },
        {
            "chapter": 48,
            "verse": 46,
            "name": "Jeremiah 48:46",
            "text": " Væ tibi, Moab :  periisti, popule Chamos,  quia comprehensi sunt filii tui  et filiæ tuæ in captivitatem. "
        },
        {
            "chapter": 48,
            "verse": 47,
            "name": "Jeremiah 48:47",
            "text": " Et convertam captivitatem Moab in novissimis diebus, ait Dominus. Hucusque judicia Moab.  "
        }
    ]
}