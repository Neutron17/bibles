{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 24,
    "book_name": "Jeremiah",
    "chapter": 52,
    "name": "Jeremiah 52",
    "verses": [
        {
            "chapter": 52,
            "verse": 1,
            "name": "Jeremiah 52:1",
            "text": "Filius viginti et unius anni erat Sedecias cum regnare cœpisset, et undecim annis regnavit in Jerusalem. Et nomen matris ejus Amital filia Jeremiæ de Lobna. "
        },
        {
            "chapter": 52,
            "verse": 2,
            "name": "Jeremiah 52:2",
            "text": "Et fecit malum in oculis Domini, juxta omnia quæ fecerat Joakim, "
        },
        {
            "chapter": 52,
            "verse": 3,
            "name": "Jeremiah 52:3",
            "text": "quoniam furor Domini erat in Jerusalem et in Juda, usquequo projiceret eos a facie sua : et recessit Sedecias a rege Babylonis. "
        },
        {
            "chapter": 52,
            "verse": 4,
            "name": "Jeremiah 52:4",
            "text": "Factum est autem in anno nono regni ejus, in mense decimo, decima mensis, venit Nabuchodonosor rex Babylonis, ipse et omnis exercitus ejus, adversus Jerusalem : et obsederunt eam, et ædificaverunt contra eam munitiones in circuitu. "
        },
        {
            "chapter": 52,
            "verse": 5,
            "name": "Jeremiah 52:5",
            "text": "Et fuit civitas obsessa usque ad undecimum annum regis Sedeciæ. "
        },
        {
            "chapter": 52,
            "verse": 6,
            "name": "Jeremiah 52:6",
            "text": "Mense autem quarto, nona mensis, obtinuit fames civitatem, et non erant alimenta populo terræ. "
        },
        {
            "chapter": 52,
            "verse": 7,
            "name": "Jeremiah 52:7",
            "text": "Et dirupta est civitas, et omnes viri bellatores ejus fugerunt, exieruntque de civitate nocte, per viam portæ quæ est inter duos muros, et ducit ad hortum regis, Chaldæis obsidentibus urbem in gyro, et abierunt per viam quæ ducit in eremum. "
        },
        {
            "chapter": 52,
            "verse": 8,
            "name": "Jeremiah 52:8",
            "text": "Persecutus est autem Chadæorum exercitus regem, et apprehenderunt Sedeciam in deserto quod est juxta Jericho : et omnis comitatus ejus diffugit ab eo. "
        },
        {
            "chapter": 52,
            "verse": 9,
            "name": "Jeremiah 52:9",
            "text": "Cumque comprehendissent regem, adduxerunt eum ad regem Babylonis in Reblatha, quæ est in terra Emath, et locutus est ad eum judicia. "
        },
        {
            "chapter": 52,
            "verse": 10,
            "name": "Jeremiah 52:10",
            "text": "Et jugulavit rex Babylonis filios Sedeciæ in oculis ejus, sed et omnes principes Juda occidit in Reblatha. "
        },
        {
            "chapter": 52,
            "verse": 11,
            "name": "Jeremiah 52:11",
            "text": "Et oculos Sedeciæ eruit, et vinxit eum compedibus, et adduxit eum rex Babylonis in Babylonem, et posuit eum in domo carceris usque ad diem mortis ejus. "
        },
        {
            "chapter": 52,
            "verse": 12,
            "name": "Jeremiah 52:12",
            "text": "In mense autem quinto, decima mensis, ipse est annus nonusdecimus Nabuchodonosor regis Babylonis, venit Nabuzardan princeps militiæ, qui stabat coram rege Babylonis, in Jerusalem, "
        },
        {
            "chapter": 52,
            "verse": 13,
            "name": "Jeremiah 52:13",
            "text": "et incendit domum Domini, et domum regis, et omnes domos Jerusalem : et omnem domum magnam igni combussit : "
        },
        {
            "chapter": 52,
            "verse": 14,
            "name": "Jeremiah 52:14",
            "text": "et totum murum Jerusalem per circuitum destruxit cunctus exercitus Chaldæorum qui erat cum magistro militiæ. "
        },
        {
            "chapter": 52,
            "verse": 15,
            "name": "Jeremiah 52:15",
            "text": "De pauperibus autem populi, et de reliquo vulgo quod remanserat in civitate, et de perfugis qui transfugerant ad regem Babylonis, et ceteros de multitudine transtulit Nabuzardan princeps militiæ. "
        },
        {
            "chapter": 52,
            "verse": 16,
            "name": "Jeremiah 52:16",
            "text": "De pauperibus vero terræ reliquit Nabuzardan princeps militiæ vinitores et agricolas. "
        },
        {
            "chapter": 52,
            "verse": 17,
            "name": "Jeremiah 52:17",
            "text": "Columnas quoque æreas quæ erant in domo Domini, et bases, et mare æneum quod erat in domo Domini, confregerunt Chaldæi, et tulerunt omne æs eorum in Babylonem, "
        },
        {
            "chapter": 52,
            "verse": 18,
            "name": "Jeremiah 52:18",
            "text": "et lebetes, et creagras, et psalteria, et phialas, et mortariola, et omnia vasa ærea quæ in ministerio fuerant, tulerunt : "
        },
        {
            "chapter": 52,
            "verse": 19,
            "name": "Jeremiah 52:19",
            "text": "et hydrias, et thymiamateria, et urceos, et pelves, et candelabra, et mortaria, et cyathos, quotquot aurea, aurea, et quotquot argentea, argentea, tulit magister militiæ : "
        },
        {
            "chapter": 52,
            "verse": 20,
            "name": "Jeremiah 52:20",
            "text": "et columnas duas, et mare unum, et vitulos duodecim æreos qui erant sub basibus quas fecerat rex Salomon in domo Domini. Non erat pondus æris omnium horum vasorum. "
        },
        {
            "chapter": 52,
            "verse": 21,
            "name": "Jeremiah 52:21",
            "text": "De columnis autem decem et octo cubiti altitudinis erant in columna una, et funiculus duodecim cubitorum circuibat eam : porro grossitudo ejus quatuor digitorum, et intrinsecus cava erat. "
        },
        {
            "chapter": 52,
            "verse": 22,
            "name": "Jeremiah 52:22",
            "text": "Et capitella super utramque ærea : altitudo capitelli unius quinque cubitorum, et retiacula et malogranata super coronam in circuitu, omnia ærea : similiter columnæ secundæ, et malogranata. "
        },
        {
            "chapter": 52,
            "verse": 23,
            "name": "Jeremiah 52:23",
            "text": "Et fuerunt malogranata nonaginta sex dependentia : et omnia malogranata centum, retiaculis circumdabantur. "
        },
        {
            "chapter": 52,
            "verse": 24,
            "name": "Jeremiah 52:24",
            "text": "Et tulit magister militiæ Saraiam sacerdotem primum, et Sophoniam sacerdotem secundum, et tres custodes vestibuli : "
        },
        {
            "chapter": 52,
            "verse": 25,
            "name": "Jeremiah 52:25",
            "text": "et de civitate tulit eunuchum unum, qui erat præpositus super viros bellatores : et septem viros de his qui videbant faciem regis, qui inventi sunt in civitate : et scribam principem militum, qui probabat tyrones : et sexaginta viros de populo terræ, qui inventi sunt in medio civitatis. "
        },
        {
            "chapter": 52,
            "verse": 26,
            "name": "Jeremiah 52:26",
            "text": "Tulit autem eos Nabuzardan magister militiæ, et duxit eos ad regem Babylonis in Reblatha : "
        },
        {
            "chapter": 52,
            "verse": 27,
            "name": "Jeremiah 52:27",
            "text": "et percussit eos rex Babylonis, et interfecit eos in Reblatha in terra Emath : et translatus est Juda de terra sua. "
        },
        {
            "chapter": 52,
            "verse": 28,
            "name": "Jeremiah 52:28",
            "text": "Iste est populus quem transtulit Nabuchodonosor : in anno septimo, Judæos tria millia et viginti tres : "
        },
        {
            "chapter": 52,
            "verse": 29,
            "name": "Jeremiah 52:29",
            "text": "in anno octavodecimo Nabuchodonosor, de Jerusalem animas octingentas triginta duas : "
        },
        {
            "chapter": 52,
            "verse": 30,
            "name": "Jeremiah 52:30",
            "text": "in anno vigesimo tertio Nabuchodonosor, transtulit Nabuzardan magister militiæ animas Judæorum septingentas quadraginta quinque. Omnes ergo animæ, quatuor millia sexcentæ. "
        },
        {
            "chapter": 52,
            "verse": 31,
            "name": "Jeremiah 52:31",
            "text": "Et factum est in trigesimo septimo anno transmigrationis Joachin regis Juda, duodecimo mense, vigesima quinta mensis, elevavit Evilmerodach rex Babylonis, ipso anno regni sui, caput Joachin regis Juda, et eduxit eum de domo carceris. "
        },
        {
            "chapter": 52,
            "verse": 32,
            "name": "Jeremiah 52:32",
            "text": "Et locutus est cum eo bona, et posuit thronum ejus super thronos regum qui erant post se in Babylone. "
        },
        {
            "chapter": 52,
            "verse": 33,
            "name": "Jeremiah 52:33",
            "text": "Et mutavit vestimenta carceris ejus, et comedebat panem coram eo semper cunctis diebus vitæ suæ. "
        },
        {
            "chapter": 52,
            "verse": 34,
            "name": "Jeremiah 52:34",
            "text": "Et cibaria ejus, cibaria perpetua dabantur ei a rege Babylonis, statuta per singulos dies, usque ad diem mortis suæ, cunctis diebus vitæ ejus.    "
        }
    ]
}