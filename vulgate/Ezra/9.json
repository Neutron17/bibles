{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 15,
    "book_name": "Ezra",
    "chapter": 9,
    "name": "Ezra 9",
    "verses": [
        {
            "chapter": 9,
            "verse": 1,
            "name": "Ezra 9:1",
            "text": "Postquam autem hæc completa sunt, accesserunt ad me principes, dicentes : Non est separatus populus Israël, sacerdotes et Levitæ, a populis terrarum et abominationibus eorum : Chananæi videlicet, et Hethæi, et Pherezæi, et Jebusæi, et Ammonitarum, et Moabitarum, et Ægyptiorum, et Amorrhæorum : "
        },
        {
            "chapter": 9,
            "verse": 2,
            "name": "Ezra 9:2",
            "text": "tulerunt enim de filiabus eorum sibi et filiis suis, et commiscuerunt semen sanctum cum populis terrarum : manus etiam principum et magistratuum fuit in transgressione hac prima. "
        },
        {
            "chapter": 9,
            "verse": 3,
            "name": "Ezra 9:3",
            "text": "Cumque audissem sermonem istum, scidi pallium meum et tunicam, et evelli capillos capitis mei et barbæ, et sedi mœrens. "
        },
        {
            "chapter": 9,
            "verse": 4,
            "name": "Ezra 9:4",
            "text": "Convenerunt autem ad me omnes qui timebant verbum Dei Israël, pro transgressione eorum qui de captivitate venerant, et ego sedebam tristis usque ad sacrificium vespertinum : "
        },
        {
            "chapter": 9,
            "verse": 5,
            "name": "Ezra 9:5",
            "text": "et in sacrificio vespertino, surrexi de afflictione mea, et scisso pallio et tunica, curvavi genua mea, et expandi manus meas ad Dominum Deum meum.  "
        },
        {
            "chapter": 9,
            "verse": 6,
            "name": "Ezra 9:6",
            "text": " Et dixi : Deus meus, confundor et erubesco levare faciem meam ad te : quoniam iniquitates nostræ multiplicatæ sunt super caput nostrum, et delicta nostra creverunt usque ad cælum, "
        },
        {
            "chapter": 9,
            "verse": 7,
            "name": "Ezra 9:7",
            "text": "a diebus patrum nostrorum : sed et nos ipsi peccavimus graviter usque ad diem hanc, et in iniquitatibus nostris traditi sumus ipsi, et reges nostri, et sacerdotes nostri, in manum regum terrarum, et in gladium, et in captivitatem, et in rapinam, et in confusionem vultus, sicut et die hac. "
        },
        {
            "chapter": 9,
            "verse": 8,
            "name": "Ezra 9:8",
            "text": "Et nunc quasi parum et ad momentum facta est deprecatio nostra apud Dominum Deum nostrum, ut dimitterentur nobis reliquiæ, et daretur nobis paxillus in loco sancto ejus, et illuminaret oculos nostros Deus noster, et daret nobis vitam modicam in servitute nostra : "
        },
        {
            "chapter": 9,
            "verse": 9,
            "name": "Ezra 9:9",
            "text": "quia servi sumus, et in servitute nostra non dereliquit nos Deus noster, sed inclinavit super nos misericordiam coram rege Persarum, ut daret nobis vitam, et sublimaret domum Dei nostri, et exstrueret solitudines ejus, et daret nobis sepem in Juda et Jerusalem.  "
        },
        {
            "chapter": 9,
            "verse": 10,
            "name": "Ezra 9:10",
            "text": " Et nunc quid dicemus, Deus noster, post hæc ? Quia dereliquimus mandata tua, "
        },
        {
            "chapter": 9,
            "verse": 11,
            "name": "Ezra 9:11",
            "text": "quæ præcepisti in manu servorum tuorum prophetarum, dicens : Terra, ad quam vos ingredimini ut possideatis eam, terra immunda est juxta immunditiam populorum, ceterarumque terrarum, abominationibus eorum qui repleverunt eam ab ore usque ad os in coinquinatione sua. "
        },
        {
            "chapter": 9,
            "verse": 12,
            "name": "Ezra 9:12",
            "text": "Nunc ergo filias vestras ne detis filiis eorum, et filias eorum ne accipiatis filiis vestris, et non quæratis pacem eorum et prosperitatem eorum usque in æternum : ut confortemini, et comedatis quæ bona sunt terræ, et hæredes habeatis filios vestros usque in sæculum. "
        },
        {
            "chapter": 9,
            "verse": 13,
            "name": "Ezra 9:13",
            "text": "Et post omnia quæ venerunt super nos in operibus nostris pessimis, et in delicto nostro magno, quia tu, Deus noster, liberasti nos de iniquitate nostra, et dedisti nobis salutem sicut est hodie, "
        },
        {
            "chapter": 9,
            "verse": 14,
            "name": "Ezra 9:14",
            "text": "ut non converteremur, et irrita faceremus mandata tua, neque matrimonia jungeremus cum populis abominationum istarum. Numquid iratus es nobis usque ad consummationem, ne dimitteres nobis reliquias ad salutem ? "
        },
        {
            "chapter": 9,
            "verse": 15,
            "name": "Ezra 9:15",
            "text": "Domine Deus Israël, justus es tu : quoniam derelicti sumus, qui salvaremur sicut die hac. Ecce coram te sumus in delicto nostro : non enim stari potest coram te super hoc.   "
        }
    ]
}