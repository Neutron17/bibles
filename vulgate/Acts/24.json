{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 44,
    "book_name": "Acts",
    "chapter": 24,
    "name": "Acts 24",
    "verses": [
        {
            "chapter": 24,
            "verse": 1,
            "name": "Acts 24:1",
            "text": "Post quinque autem dies descendit princeps sacerdotum Ananias, cum senioribus quibusdam, et Tertullo quodam oratore, qui adierunt præsidem adversus Paulum. "
        },
        {
            "chapter": 24,
            "verse": 2,
            "name": "Acts 24:2",
            "text": "Et citato Paulo cœpit accusare Tertullus, dicens : Cum in multa pace agamus per te, et multa corrigantur per tuam providentiam, "
        },
        {
            "chapter": 24,
            "verse": 3,
            "name": "Acts 24:3",
            "text": "semper et ubique suscipimus, optime Felix, cum omni gratiarum actione. "
        },
        {
            "chapter": 24,
            "verse": 4,
            "name": "Acts 24:4",
            "text": "Ne diutius autem te protraham, oro, breviter audias nos pro tua clementia. "
        },
        {
            "chapter": 24,
            "verse": 5,
            "name": "Acts 24:5",
            "text": "Invenimus hunc hominem pestiferum, et concitantem seditiones omnibus Judæis in universo orbe, et auctorem seditionis sectæ Nazarenorum : "
        },
        {
            "chapter": 24,
            "verse": 6,
            "name": "Acts 24:6",
            "text": "qui etiam templum violare conatus est, quem et apprehensum voluimus secundum legem nostram judicare. "
        },
        {
            "chapter": 24,
            "verse": 7,
            "name": "Acts 24:7",
            "text": "Superveniens autem tribunus Lysias, cum vi magna eripuit eum de manibus nostris, "
        },
        {
            "chapter": 24,
            "verse": 8,
            "name": "Acts 24:8",
            "text": "jubens accusatores ejus ad te venire : a quo poteris ipse judicans, de omnibus istis cognoscere, de quibus nos accusamus eum. "
        },
        {
            "chapter": 24,
            "verse": 9,
            "name": "Acts 24:9",
            "text": "Adjecerunt autem et Judæi, dicentes hæc ita se habere. "
        },
        {
            "chapter": 24,
            "verse": 10,
            "name": "Acts 24:10",
            "text": "Respondit autem Paulus (annuente sibi præside dicere) : Ex multis annis te esse judicem genti huic sciens, bono animo pro me satisfaciam. "
        },
        {
            "chapter": 24,
            "verse": 11,
            "name": "Acts 24:11",
            "text": "Potes enim cognoscere quia non plus sunt mihi dies quam duodecim, ex quo ascendi adorare in Jerusalem : "
        },
        {
            "chapter": 24,
            "verse": 12,
            "name": "Acts 24:12",
            "text": "et neque in templo invenerunt me cum aliquo disputantem, aut concursum facientem turbæ, neque in synagogis, neque in civitate : "
        },
        {
            "chapter": 24,
            "verse": 13,
            "name": "Acts 24:13",
            "text": "neque probare possunt tibi de quibus nunc me accusant. "
        },
        {
            "chapter": 24,
            "verse": 14,
            "name": "Acts 24:14",
            "text": "Confiteor autem hoc tibi, quod secundum sectam quam dicunt hæresim, sic deservio Patri et Deo meo, credens omnibus quæ in lege et prophetis scripta sunt : "
        },
        {
            "chapter": 24,
            "verse": 15,
            "name": "Acts 24:15",
            "text": "spem habens in Deum, quam et hi ipsi exspectant, resurrectionem futuram justorum et iniquorum. "
        },
        {
            "chapter": 24,
            "verse": 16,
            "name": "Acts 24:16",
            "text": "In hoc et ipse studeo sine offendiculo conscientiam habere ad Deum et ad homines semper. "
        },
        {
            "chapter": 24,
            "verse": 17,
            "name": "Acts 24:17",
            "text": "Post annos autem plures eleemosynas facturus in gentem meam, veni, et oblationes, et vota, "
        },
        {
            "chapter": 24,
            "verse": 18,
            "name": "Acts 24:18",
            "text": "in quibus invenerunt me purificatum in templo : non cum turba, neque cum tumultu. "
        },
        {
            "chapter": 24,
            "verse": 19,
            "name": "Acts 24:19",
            "text": "Quidam autem ex Asia Judæi, quos oportebat apud te præsto esse, et accusare si quid haberent adversum me : "
        },
        {
            "chapter": 24,
            "verse": 20,
            "name": "Acts 24:20",
            "text": "aut hi ipsi dicant si quid invenerunt in me iniquitatis cum stem in concilio, "
        },
        {
            "chapter": 24,
            "verse": 21,
            "name": "Acts 24:21",
            "text": "nisi de una hac solummodo voce qua clamavi inter eos stans : Quoniam de resurrectione mortuorum ego judicor hodie a vobis.  "
        },
        {
            "chapter": 24,
            "verse": 22,
            "name": "Acts 24:22",
            "text": " Distulit autem illos Felix, certissime sciens de via hac, dicens : Cum tribunus Lysias descenderit, audiam vos. "
        },
        {
            "chapter": 24,
            "verse": 23,
            "name": "Acts 24:23",
            "text": "Jussitque centurioni custodire eum, et habere requiem, nec quemquam de suis prohibere ministrare ei. "
        },
        {
            "chapter": 24,
            "verse": 24,
            "name": "Acts 24:24",
            "text": "Post aliquot autem dies veniens Felix cum Drusilla uxore sua, quæ erat Judæa, vocavit Paulum, et audivit ab eo fidem quæ est in Christum Jesum. "
        },
        {
            "chapter": 24,
            "verse": 25,
            "name": "Acts 24:25",
            "text": "Disputante autem illo de justitia, et castitate, et de judicio futuro, tremefactus Felix, respondit : Quod nunc attinet, vade : tempore autem opportuno accersam te : "
        },
        {
            "chapter": 24,
            "verse": 26,
            "name": "Acts 24:26",
            "text": "simul et sperans quod pecunia ei daretur a Paulo, propter quod et frequenter accersens eum, loquebatur cum eo. "
        },
        {
            "chapter": 24,
            "verse": 27,
            "name": "Acts 24:27",
            "text": "Biennio autem expleto, accepit successorem Felix Portium Festum. Volens autem gratiam præstare Judæis Felix, reliquit Paulum vinctum.   "
        }
    ]
}