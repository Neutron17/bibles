{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 41,
    "book_name": "Mark",
    "chapter": 14,
    "name": "Mark 14",
    "verses": [
        {
            "chapter": 14,
            "verse": 1,
            "name": "Mark 14:1",
            "text": "Erat autem Pascha et azyma post biduum : et quærebant summi sacerdotes et scribæ quomodo eum dolo tenerent, et occiderent. "
        },
        {
            "chapter": 14,
            "verse": 2,
            "name": "Mark 14:2",
            "text": "Dicebant autem : Non in die festo, ne forte tumultus fieret in populo.  "
        },
        {
            "chapter": 14,
            "verse": 3,
            "name": "Mark 14:3",
            "text": " Et cum esset Bethaniæ in domo Simonis leprosi, et recumberet, venit mulier habens alabastrum unguenti nardi spicati pretiosi : et fracto alabastro, effudit super caput ejus. "
        },
        {
            "chapter": 14,
            "verse": 4,
            "name": "Mark 14:4",
            "text": "Erant autem quidam indigne ferentes intra semetipsos, et dicentes : Ut quid perditio ista unguenti facta est ? "
        },
        {
            "chapter": 14,
            "verse": 5,
            "name": "Mark 14:5",
            "text": "poterat enim unguentum istud venundari plus quam trecentis denariis, et dari pauperibus. Et fremebant in eam. "
        },
        {
            "chapter": 14,
            "verse": 6,
            "name": "Mark 14:6",
            "text": "Jesus autem dixit : Sinite eam, quid illi molesti estis ? Bonum opus operata est in me : "
        },
        {
            "chapter": 14,
            "verse": 7,
            "name": "Mark 14:7",
            "text": "semper enim pauperes habetis vobiscum : et cum volueritis, potestis illis benefacere : me autem non semper habetis. "
        },
        {
            "chapter": 14,
            "verse": 8,
            "name": "Mark 14:8",
            "text": "Quod habuit hæc, fecit : prævenit ungere corpus meum in sepulturam. "
        },
        {
            "chapter": 14,
            "verse": 9,
            "name": "Mark 14:9",
            "text": "Amen dico vobis : Ubicumque prædicatum fuerit Evangelium istud in universo mundo, et quod fecit hæc, narrabitur in memoriam ejus.  "
        },
        {
            "chapter": 14,
            "verse": 10,
            "name": "Mark 14:10",
            "text": " Et Judas Iscariotes, unus de duodecim, abiit ad summos sacerdotes, ut proderet eum illis. "
        },
        {
            "chapter": 14,
            "verse": 11,
            "name": "Mark 14:11",
            "text": "Qui audientes gavisi sunt : et promiserunt ei pecuniam se daturos. Et quærebat quomodo illum opportune traderet.  "
        },
        {
            "chapter": 14,
            "verse": 12,
            "name": "Mark 14:12",
            "text": " Et primo die azymorum quando Pascha immolabant, dicunt ei discipuli : Quo vis eamus, et paremus tibi ut manduces Pascha ? "
        },
        {
            "chapter": 14,
            "verse": 13,
            "name": "Mark 14:13",
            "text": "Et mittit duos ex discipulis suis, et dicit eis : Ite in civitatem, et occurret vobis homo lagenam aquæ bajulans : sequimini eum, "
        },
        {
            "chapter": 14,
            "verse": 14,
            "name": "Mark 14:14",
            "text": "et quocumque introierit, dicite domino domus, quia magister dicit : Ubi est refectio mea, ubi Pascha cum discipulis meis manducem ? "
        },
        {
            "chapter": 14,
            "verse": 15,
            "name": "Mark 14:15",
            "text": "Et ipse vobis demonstrabit cœnaculum grande, stratum : et illic parate nobis. "
        },
        {
            "chapter": 14,
            "verse": 16,
            "name": "Mark 14:16",
            "text": "Et abierunt discipuli ejus, et venerunt in civitatem : et invenerunt sicut dixerat illis, et paraverunt Pascha. "
        },
        {
            "chapter": 14,
            "verse": 17,
            "name": "Mark 14:17",
            "text": "Vespere autem facto, venit cum duodecim. "
        },
        {
            "chapter": 14,
            "verse": 18,
            "name": "Mark 14:18",
            "text": "Et discumbentibus eis, et manducantibus, ait Jesus : Amen dico vobis, quia unus ex vobis tradet me, qui manducat mecum. "
        },
        {
            "chapter": 14,
            "verse": 19,
            "name": "Mark 14:19",
            "text": "At illi cœperunt contristari, et dicere ei singulatim : Numquid ego ? "
        },
        {
            "chapter": 14,
            "verse": 20,
            "name": "Mark 14:20",
            "text": "Qui ait illis : Unus ex duodecim, qui intingit mecum manum in catino. "
        },
        {
            "chapter": 14,
            "verse": 21,
            "name": "Mark 14:21",
            "text": "Et Filius quidem hominis vadit sicut scriptum est de eo : væ autem homini illi per quem Filius hominis tradetur ! bonum erat ei, si non esset natus homo ille.  "
        },
        {
            "chapter": 14,
            "verse": 22,
            "name": "Mark 14:22",
            "text": " Et manducantibus illis, accepit Jesus panem : et benedicens fregit, et dedit eis, et ait : Sumite, hoc est corpus meum. "
        },
        {
            "chapter": 14,
            "verse": 23,
            "name": "Mark 14:23",
            "text": "Et accepto calice, gratias agens dedit eis : et biberunt ex illo omnes. "
        },
        {
            "chapter": 14,
            "verse": 24,
            "name": "Mark 14:24",
            "text": "Et ait illis : Hic est sanguis meus novi testamenti, qui pro multis effundetur. "
        },
        {
            "chapter": 14,
            "verse": 25,
            "name": "Mark 14:25",
            "text": "Amen dico vobis, quia jam non bibam de hoc genimine vitis usque in diem illum, cum illud bibam novum in regno Dei.  "
        },
        {
            "chapter": 14,
            "verse": 26,
            "name": "Mark 14:26",
            "text": " Et hymno dicto exierunt in montem Olivarum. "
        },
        {
            "chapter": 14,
            "verse": 27,
            "name": "Mark 14:27",
            "text": "Et ait eis Jesus : Omnes scandalizabimini in me in nocte ista : quia scriptum est : Percutiam pastorem, et dispergentur oves. "
        },
        {
            "chapter": 14,
            "verse": 28,
            "name": "Mark 14:28",
            "text": "Sed postquam resurrexero, præcedam vos in Galilæam. "
        },
        {
            "chapter": 14,
            "verse": 29,
            "name": "Mark 14:29",
            "text": "Petrus autem ait illi : Et si omnes scandalizati fuerint in te, sed non ego. "
        },
        {
            "chapter": 14,
            "verse": 30,
            "name": "Mark 14:30",
            "text": "Et ait illi Jesus : Amen dico tibi, quia tu hodie in nocte hac, priusquam gallus vocem bis dederit, ter me es negaturus. "
        },
        {
            "chapter": 14,
            "verse": 31,
            "name": "Mark 14:31",
            "text": "At ille amplius loquebatur : Et si oportuerit me simul commori tibi, non te negabo. Similiter autem et omnes dicebant.  "
        },
        {
            "chapter": 14,
            "verse": 32,
            "name": "Mark 14:32",
            "text": " Et veniunt in prædium, cui nomen Gethsemani. Et ait discipulis suis : Sedete hic donec orem. "
        },
        {
            "chapter": 14,
            "verse": 33,
            "name": "Mark 14:33",
            "text": "Et assumit Petrum, et Jacobum, et Joannem secum : et cœpit pavere et tædere. "
        },
        {
            "chapter": 14,
            "verse": 34,
            "name": "Mark 14:34",
            "text": "Et ait illis : Tristis est anima mea usque ad mortem : sustinete hic, et vigilate. "
        },
        {
            "chapter": 14,
            "verse": 35,
            "name": "Mark 14:35",
            "text": "Et cum processisset paululum, procidit super terram, et orabat ut, si fieri posset, transiret ab eo hora. "
        },
        {
            "chapter": 14,
            "verse": 36,
            "name": "Mark 14:36",
            "text": "Et dixit : Abba pater, omnia tibi possibilia sunt : transfer calicem hunc a me : sed non quod ego volo, sed quod tu. "
        },
        {
            "chapter": 14,
            "verse": 37,
            "name": "Mark 14:37",
            "text": "Et venit, et invenit eos dormientes. Et ait Petro : Simon, dormis ? non potuisti una hora vigilare ? "
        },
        {
            "chapter": 14,
            "verse": 38,
            "name": "Mark 14:38",
            "text": "vigilate et orate, ut non intretis in tentationem. Spiritus quidem promptus est, caro vero infirma. "
        },
        {
            "chapter": 14,
            "verse": 39,
            "name": "Mark 14:39",
            "text": "Et iterum abiens oravit, eumdem sermonem dicens. "
        },
        {
            "chapter": 14,
            "verse": 40,
            "name": "Mark 14:40",
            "text": "Et reversus, denuo invenit eos dormientes (erant enim oculi eorum gravati), et ignorabant quid responderent ei. "
        },
        {
            "chapter": 14,
            "verse": 41,
            "name": "Mark 14:41",
            "text": "Et venit tertio, et ait illis : Dormite jam, et requiescite. Sufficit : venit hora : ecce Filius hominis tradetur in manus peccatorum. "
        },
        {
            "chapter": 14,
            "verse": 42,
            "name": "Mark 14:42",
            "text": "Surgite, eamus : ecce qui me tradet, prope est.  "
        },
        {
            "chapter": 14,
            "verse": 43,
            "name": "Mark 14:43",
            "text": " Et, adhuc eo loquente, venit Judas Iscariotes unus de duodecim, et cum eo turba multa cum gladiis et lignis, a summis sacerdotibus, et scribis, et senioribus. "
        },
        {
            "chapter": 14,
            "verse": 44,
            "name": "Mark 14:44",
            "text": "Dederat autem traditor ejus signum eis, dicens : Quemcumque osculatus fuero, ipse est, tenete eum, et ducite caute. "
        },
        {
            "chapter": 14,
            "verse": 45,
            "name": "Mark 14:45",
            "text": "Et cum venisset, statim accedens ad eum, ait : Ave Rabbi : et osculatus est eum. "
        },
        {
            "chapter": 14,
            "verse": 46,
            "name": "Mark 14:46",
            "text": "At illi manus injecerunt in eum, et tenuerunt eum. "
        },
        {
            "chapter": 14,
            "verse": 47,
            "name": "Mark 14:47",
            "text": "Unus autem quidam de circumstantibus educens gladium, percussit servum summi sacerdotis, et amputavit illi auriculam. "
        },
        {
            "chapter": 14,
            "verse": 48,
            "name": "Mark 14:48",
            "text": "Et respondens Jesus, ait illis : Tamquam ad latronem existis cum gladiis et lignis comprehendere me ? "
        },
        {
            "chapter": 14,
            "verse": 49,
            "name": "Mark 14:49",
            "text": "quotidie eram apud vos in templo docens, et non me tenuistis. Sed ut impleantur Scripturæ. "
        },
        {
            "chapter": 14,
            "verse": 50,
            "name": "Mark 14:50",
            "text": "Tunc discipuli ejus relinquentes eum, omnes fugerunt. "
        },
        {
            "chapter": 14,
            "verse": 51,
            "name": "Mark 14:51",
            "text": "Adolescens autem quidam sequebatur eum amictus sindone super nudo : et tenuerunt eum. "
        },
        {
            "chapter": 14,
            "verse": 52,
            "name": "Mark 14:52",
            "text": "At ille rejecta sindone, nudus profugit ab eis.  "
        },
        {
            "chapter": 14,
            "verse": 53,
            "name": "Mark 14:53",
            "text": " Et adduxerunt Jesum ad summum sacerdotem : et convenerunt omnes sacerdotes, et scribæ, et seniores. "
        },
        {
            "chapter": 14,
            "verse": 54,
            "name": "Mark 14:54",
            "text": "Petrus autem a longe secutus est eum usque intro in atrium summi sacerdotis : et sedebat cum ministris ad ignem, et calefaciebat se. "
        },
        {
            "chapter": 14,
            "verse": 55,
            "name": "Mark 14:55",
            "text": "Summi vero sacerdotes et omne concilium quærebant adversus Jesum testimonium ut eum morti traderent : nec inveniebant. "
        },
        {
            "chapter": 14,
            "verse": 56,
            "name": "Mark 14:56",
            "text": "Multi enim testimonium falsum dicebant adversus eum : et convenientia testimonia non erant. "
        },
        {
            "chapter": 14,
            "verse": 57,
            "name": "Mark 14:57",
            "text": "Et quidam surgentes, falsum testimonium ferebant adversus eum, dicentes : "
        },
        {
            "chapter": 14,
            "verse": 58,
            "name": "Mark 14:58",
            "text": "Quoniam nos audivimus eum dicentem : Ego dissolvam templum hoc manu factum, et per triduum aliud non manu factum ædificabo. "
        },
        {
            "chapter": 14,
            "verse": 59,
            "name": "Mark 14:59",
            "text": "Et non erat conveniens testimonium illorum. "
        },
        {
            "chapter": 14,
            "verse": 60,
            "name": "Mark 14:60",
            "text": "Et exsurgens summus sacerdos in medium, interrogavit Jesum, dicens : Non respondes quidquam ad ea quæ tibi objiciuntur ab his ? "
        },
        {
            "chapter": 14,
            "verse": 61,
            "name": "Mark 14:61",
            "text": "Ille autem tacebat, et nihil respondit. Rursum summus sacerdos interrogabat eum, et dixit ei : Tu es Christus Filius Dei benedicti ? "
        },
        {
            "chapter": 14,
            "verse": 62,
            "name": "Mark 14:62",
            "text": "Jesus autem dixit illi : Ego sum : et videbitis Filium hominis sedentem a dextris virtutis Dei, et venientem cum nubibus cæli. "
        },
        {
            "chapter": 14,
            "verse": 63,
            "name": "Mark 14:63",
            "text": "Summus autem sacerdos scindens vestimenta sua, ait : Quid adhuc desideramus testes ? "
        },
        {
            "chapter": 14,
            "verse": 64,
            "name": "Mark 14:64",
            "text": "Audistis blasphemiam : quid vobis videtur ? Qui omnes condemnaverunt eum esse reum mortis. "
        },
        {
            "chapter": 14,
            "verse": 65,
            "name": "Mark 14:65",
            "text": "Et cœperunt quidam conspuere eum, et velare faciem ejus, et colaphis eum cædere, et dicere ei : Prophetiza : et ministri alapis eum cædebant.  "
        },
        {
            "chapter": 14,
            "verse": 66,
            "name": "Mark 14:66",
            "text": " Et cum esset Petrus in atrio deorsum, venit una ex ancillis summi sacerdotis : "
        },
        {
            "chapter": 14,
            "verse": 67,
            "name": "Mark 14:67",
            "text": "et cum vidisset Petrum calefacientem se, aspiciens illum, ait : Et tu cum Jesu Nazareno eras. "
        },
        {
            "chapter": 14,
            "verse": 68,
            "name": "Mark 14:68",
            "text": "At ille negavit, dicens : Neque scio, neque novi quid dicas. Et exiit foras ante atrium, et gallus cantavit. "
        },
        {
            "chapter": 14,
            "verse": 69,
            "name": "Mark 14:69",
            "text": "Rursus autem cum vidisset illum ancilla, cœpit dicere circumstantibus : Quia hic ex illis est. "
        },
        {
            "chapter": 14,
            "verse": 70,
            "name": "Mark 14:70",
            "text": "At ille iterum negavit. Et post pusillum rursus qui astabant, dicebant Petro : Vere ex illis es : nam et Galilæus es. "
        },
        {
            "chapter": 14,
            "verse": 71,
            "name": "Mark 14:71",
            "text": "Ille autem cœpit anathematizare et jurare : Quia nescio hominem istum, quem dicitis. "
        },
        {
            "chapter": 14,
            "verse": 72,
            "name": "Mark 14:72",
            "text": "Et statim gallus iterum cantavit. Et recordatus est Petrus verbi quod dixerat ei Jesus : Priusquam gallus cantet bis, ter me negabis. Et cœpit flere.   "
        }
    ]
}