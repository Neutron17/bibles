{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 41,
    "book_name": "Mark",
    "chapter": 2,
    "name": "Mark 2",
    "verses": [
        {
            "chapter": 2,
            "verse": 1,
            "name": "Mark 2:1",
            "text": "Et iterum intravit Capharnaum post dies, "
        },
        {
            "chapter": 2,
            "verse": 2,
            "name": "Mark 2:2",
            "text": "et auditum est quod in domo esset, et convenerunt multi, ita ut non caperet neque ad januam, et loquebatur eis verbum. "
        },
        {
            "chapter": 2,
            "verse": 3,
            "name": "Mark 2:3",
            "text": "Et venerunt ad eum ferentes paralyticum, qui a quatuor portabatur. "
        },
        {
            "chapter": 2,
            "verse": 4,
            "name": "Mark 2:4",
            "text": "Et cum non possent offerre eum illi præ turba, nudaverunt tectum ubi erat : et patefacientes submiserunt grabatum in quo paralyticus jacebat. "
        },
        {
            "chapter": 2,
            "verse": 5,
            "name": "Mark 2:5",
            "text": "Cum autem vidisset Jesus fidem illorum, ait paralytico : Fili, dimittuntur tibi peccata tua. "
        },
        {
            "chapter": 2,
            "verse": 6,
            "name": "Mark 2:6",
            "text": "Erant autem illic quidam de scribis sedentes, et cogitantes in cordibus suis : "
        },
        {
            "chapter": 2,
            "verse": 7,
            "name": "Mark 2:7",
            "text": "Quid hic sic loquitur ? blasphemat. Quis potest dimittere peccata, nisi solus Deus ? "
        },
        {
            "chapter": 2,
            "verse": 8,
            "name": "Mark 2:8",
            "text": "Quo statim cognito Jesus spiritu suo, quia sic cogitarent intra se, dicit illis : Quid ista cogitatis in cordibus vestris ? "
        },
        {
            "chapter": 2,
            "verse": 9,
            "name": "Mark 2:9",
            "text": "Quid est facilius dicere paralytico : Dimittuntur tibi peccata : an dicere : Surge, tolle grabatum tuum, et ambula ? "
        },
        {
            "chapter": 2,
            "verse": 10,
            "name": "Mark 2:10",
            "text": "Ut autem sciatis quia Filius hominis habet potestatem in terra dimittendi peccata (ait paralytico), "
        },
        {
            "chapter": 2,
            "verse": 11,
            "name": "Mark 2:11",
            "text": "tibi dico : Surge, tolle grabatum tuum, et vade in domum tuam. "
        },
        {
            "chapter": 2,
            "verse": 12,
            "name": "Mark 2:12",
            "text": "Et statim surrexit ille : et, sublato grabato, abiit coram omnibus, ita ut mirarentur omnes, et honorificent Deum, dicentes : Quia numquam sic vidimus.  "
        },
        {
            "chapter": 2,
            "verse": 13,
            "name": "Mark 2:13",
            "text": " Et egressus est rursus ad mare, omnisque turba veniebat ad eum, et docebat eos. "
        },
        {
            "chapter": 2,
            "verse": 14,
            "name": "Mark 2:14",
            "text": "Et cum præteriret, vidit Levi Alphæi sedentem ad telonium, et ait illi : Sequere me. Et surgens secutus est eum. "
        },
        {
            "chapter": 2,
            "verse": 15,
            "name": "Mark 2:15",
            "text": "Et factum est, cum accumberet in domo illius, multi publicani et peccatores simul discumbebant cum Jesu et discipulis ejus : erant enim multi, qui et sequebantur eum. "
        },
        {
            "chapter": 2,
            "verse": 16,
            "name": "Mark 2:16",
            "text": "Et scribæ et pharisæi videntes quia manducaret cum publicanis et peccatoribus, dicebant discipulis ejus : Quare cum publicanis et peccatoribus manducat et bibit Magister vester ? "
        },
        {
            "chapter": 2,
            "verse": 17,
            "name": "Mark 2:17",
            "text": "Hoc audito Jesus ait illis : Non necesse habent sani medico, sed qui male habent : non enim veni vocare justos, sed peccatores. "
        },
        {
            "chapter": 2,
            "verse": 18,
            "name": "Mark 2:18",
            "text": "Et erant discipuli Joannis et pharisæi jejunantes : et veniunt, et dicunt illi : Quare discipuli Joannis et pharisæorum jejunant, tui autem discipuli non jejunant ? "
        },
        {
            "chapter": 2,
            "verse": 19,
            "name": "Mark 2:19",
            "text": "Et ait illis Jesus : Numquid possunt filii nuptiarum, quamdiu sponsus cum illis est, jejunare ? Quanto tempore habent secum sponsum, non possunt jejunare. "
        },
        {
            "chapter": 2,
            "verse": 20,
            "name": "Mark 2:20",
            "text": "Venient autem dies cum auferetur ab eis sponsus : et tunc jejunabunt in illis diebus. "
        },
        {
            "chapter": 2,
            "verse": 21,
            "name": "Mark 2:21",
            "text": "Nemo assumentum panni rudis assuit vestimento veteri : alioquin aufert supplementum novum a veteri, et major scissura fit. "
        },
        {
            "chapter": 2,
            "verse": 22,
            "name": "Mark 2:22",
            "text": "Et nemo mittit vinum novum in utres veteres : alioquin dirumpet vinum utres, et vinum effundetur, et utres peribunt : sed vinum novum in utres novos mitti debet.  "
        },
        {
            "chapter": 2,
            "verse": 23,
            "name": "Mark 2:23",
            "text": " Et factum est iterum cum Dominus sabbatis ambularet per sata, et discipuli ejus cœperunt progredi, et vellere spicas. "
        },
        {
            "chapter": 2,
            "verse": 24,
            "name": "Mark 2:24",
            "text": "Pharisæi autem dicebant ei : Ecce, quid faciunt sabbatis quod non licet ? "
        },
        {
            "chapter": 2,
            "verse": 25,
            "name": "Mark 2:25",
            "text": "Et ait illis : Numquam legistis quid fecerit David, quando necessitatem habuit, et esuriit ipse, et qui cum eo erant ? "
        },
        {
            "chapter": 2,
            "verse": 26,
            "name": "Mark 2:26",
            "text": "quomodo introivit in domum Dei sub Abiathar principe sacerdotum, et panes propositionis manducavit, quos non licebat manducare, nisi sacerdotibus, et dedit eis qui cum eo erant ? "
        },
        {
            "chapter": 2,
            "verse": 27,
            "name": "Mark 2:27",
            "text": "Et dicebat eis : Sabbatum propter hominem factum est, et non homo propter sabbatum. "
        },
        {
            "chapter": 2,
            "verse": 28,
            "name": "Mark 2:28",
            "text": "Itaque Dominus est Filius hominis, etiam sabbati.   "
        }
    ]
}