{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 11,
    "book_name": "1 Kings",
    "chapter": 14,
    "name": "1 Kings 14",
    "verses": [
        {
            "chapter": 14,
            "verse": 1,
            "name": "1 Kings 14:1",
            "text": "In tempore illo ægrotavit Abia filius Jeroboam. "
        },
        {
            "chapter": 14,
            "verse": 2,
            "name": "1 Kings 14:2",
            "text": "Dixitque Jeroboam uxori suæ : Surge, et commuta habitum, ne cognoscaris quod sis uxor Jeroboam, et vade in Silo, ubi est Ahias propheta, qui locutus est mihi quod regnaturus essem super populum hunc. "
        },
        {
            "chapter": 14,
            "verse": 3,
            "name": "1 Kings 14:3",
            "text": "Tolle quoque in manu tua decem panes, et crustulam, et vas mellis, et vade ad illum : ipse enim indicabit tibi quid eventurum sit puero huic. "
        },
        {
            "chapter": 14,
            "verse": 4,
            "name": "1 Kings 14:4",
            "text": "Fecit ut dixerat, uxor Jeroboam : et consurgens abiit in Silo, et venit in domum Ahiæ : at ille non poterat videre, quia caligaverant oculi ejus præ senectute. "
        },
        {
            "chapter": 14,
            "verse": 5,
            "name": "1 Kings 14:5",
            "text": "Dixit autem Dominus ad Ahiam : Ecce uxor Jeroboam ingreditur ut consulat te super filio suo qui ægrotat : hæc et hæc loqueris ei. Cum ergo illa intraret, et dissimularet se esse quæ erat, "
        },
        {
            "chapter": 14,
            "verse": 6,
            "name": "1 Kings 14:6",
            "text": "audivit Ahias sonitum pedum ejus introëuntis per ostium, et ait : Ingredere, uxor Jeroboam : quare aliam te esse simulas ? ego autem missus sum ad te durus nuntius. "
        },
        {
            "chapter": 14,
            "verse": 7,
            "name": "1 Kings 14:7",
            "text": "Vade, et dic Jeroboam : Hæc dicit Dominus Deus Israël : Quia exaltavi te de medio populi, et dedi te ducem super populum meum Israël, "
        },
        {
            "chapter": 14,
            "verse": 8,
            "name": "1 Kings 14:8",
            "text": "et scidi regnum domus David, et dedi illud tibi, et non fuisti sicut servus meus David, qui custodivit mandata mea, et secutus est me in toto corde suo, faciens quod placitum esset in conspectu meo : "
        },
        {
            "chapter": 14,
            "verse": 9,
            "name": "1 Kings 14:9",
            "text": "sed operatus es mala super omnes qui fuerunt ante te, et fecisti tibi deos alienos et conflatiles, ut me ad iracundiam provocares, me autem projecisti post corpus tuum : "
        },
        {
            "chapter": 14,
            "verse": 10,
            "name": "1 Kings 14:10",
            "text": "idcirco ecce ego inducam mala super domum Jeroboam, et percutiam de Jeroboam mingentem ad parietem, et clausum, et novissimum in Israël : et mundabo reliquias domus Jeroboam, sicut mundari solet fimus usque ad purum. "
        },
        {
            "chapter": 14,
            "verse": 11,
            "name": "1 Kings 14:11",
            "text": "Qui mortui fuerint de Jeroboam in civitate, comedent eos canes : qui autem mortui fuerint in agro, vorabunt eos aves cæli : quia Dominus locutus est. "
        },
        {
            "chapter": 14,
            "verse": 12,
            "name": "1 Kings 14:12",
            "text": "Tu igitur surge, et vade in domum tuam : et in ipso introitu pedum tuorum in urbem, morietur puer, "
        },
        {
            "chapter": 14,
            "verse": 13,
            "name": "1 Kings 14:13",
            "text": "et planget eum omnis Israël, et sepeliet : iste enim solus inferetur de Jeroboam in sepulchrum, quia inventus est super eo sermo bonus a Domino Deo Israël in domo Jeroboam. "
        },
        {
            "chapter": 14,
            "verse": 14,
            "name": "1 Kings 14:14",
            "text": "Constituet autem sibi Dominus regem super Israël, qui percutiet domum Jeroboam in hac die, et in hoc tempore : "
        },
        {
            "chapter": 14,
            "verse": 15,
            "name": "1 Kings 14:15",
            "text": "et percutiet Dominus Deus Israël, sicut moveri solet arundo in aqua : et evellet Israël de terra bona hac, quam dedit patribus eorum, et ventilabit eos trans flumen : quia fecerunt sibi lucos, ut irritarent Dominum. "
        },
        {
            "chapter": 14,
            "verse": 16,
            "name": "1 Kings 14:16",
            "text": "Et tradet Dominus Israël propter peccata Jeroboam, qui peccavit, et peccare fecit Israël. "
        },
        {
            "chapter": 14,
            "verse": 17,
            "name": "1 Kings 14:17",
            "text": "Surrexit itaque uxor Jeroboam, et abiit, et venit in Thersa : cumque illa ingrederetur limen domus, puer mortuus est, "
        },
        {
            "chapter": 14,
            "verse": 18,
            "name": "1 Kings 14:18",
            "text": "et sepelierunt eum. Et planxit eum omnis Israël juxta sermonem Domini, quem locutus est in manu servi sui Ahiæ prophetæ.  "
        },
        {
            "chapter": 14,
            "verse": 19,
            "name": "1 Kings 14:19",
            "text": " Reliqua autem verborum Jeroboam, quomodo pugnaverit, et quomodo regnaverit, ecce scripta sunt in libro verborum dierum regum Israël. "
        },
        {
            "chapter": 14,
            "verse": 20,
            "name": "1 Kings 14:20",
            "text": "Dies autem quibus regnavit Jeroboam, viginti duo anni sunt : et dormivit cum patribus suis, regnavitque Nadab filius ejus pro eo.  "
        },
        {
            "chapter": 14,
            "verse": 21,
            "name": "1 Kings 14:21",
            "text": " Porro Roboam filius Salomonis regnavit in Juda. Quadraginta et unius anni erat Roboam cum regnare cœpisset : decem et septem annos regnavit in Jerusalem civitate, quam elegit Dominus ut poneret nomen suum ibi, ex omnibus tribubus Israël. Nomen autem matris ejus Naama Ammanitis. "
        },
        {
            "chapter": 14,
            "verse": 22,
            "name": "1 Kings 14:22",
            "text": "Et fecit Judas malum coram Domino, et irritaverunt eum super omnibus quæ fecerant patres eorum in peccatis suis quæ peccaverunt. "
        },
        {
            "chapter": 14,
            "verse": 23,
            "name": "1 Kings 14:23",
            "text": "Ædificaverunt enim et ipsi sibi aras, et statuas, et lucos super omnem collem excelsum, et subter omnem arborem frondosam : "
        },
        {
            "chapter": 14,
            "verse": 24,
            "name": "1 Kings 14:24",
            "text": "sed et effeminati fuerunt in terra, feceruntque omnes abominationes gentium quas attrivit Dominus ante faciem filiorum Israël. "
        },
        {
            "chapter": 14,
            "verse": 25,
            "name": "1 Kings 14:25",
            "text": "In quinto autem anno regni Roboam, ascendit Sesac rex Ægypti in Jerusalem, "
        },
        {
            "chapter": 14,
            "verse": 26,
            "name": "1 Kings 14:26",
            "text": "et tulit thesauros domus Domini, et thesauros regios, et universa diripuit : scuta quoque aurea, quæ fecerat Salomon : "
        },
        {
            "chapter": 14,
            "verse": 27,
            "name": "1 Kings 14:27",
            "text": "pro quibus fecit rex Roboam scuta ærea, et tradidit ea in manum ducum scutariorum, et eorum qui excubabant ante ostium domus regis. "
        },
        {
            "chapter": 14,
            "verse": 28,
            "name": "1 Kings 14:28",
            "text": "Cumque ingrederetur rex in domum Domini, portabant ea qui præeundi habebant officium : et postea reportabant ad armamentarium scutariorum. "
        },
        {
            "chapter": 14,
            "verse": 29,
            "name": "1 Kings 14:29",
            "text": "Reliqua autem sermonum Roboam, et omnia quæ fecit, ecce scripta sunt in libro sermonum dierum regum Juda. "
        },
        {
            "chapter": 14,
            "verse": 30,
            "name": "1 Kings 14:30",
            "text": "Fuitque bellum inter Roboam et Jeroboam cunctis diebus. "
        },
        {
            "chapter": 14,
            "verse": 31,
            "name": "1 Kings 14:31",
            "text": "Dormivitque Roboam cum patribus suis, et sepultus est cum eis in civitate David : nomen autem matris ejus Naama Ammanitis : et regnavit Abiam filius ejus pro eo.   "
        }
    ]
}