{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 11,
    "book_name": "1 Kings",
    "chapter": 22,
    "name": "1 Kings 22",
    "verses": [
        {
            "chapter": 22,
            "verse": 1,
            "name": "1 Kings 22:1",
            "text": "Transierunt igitur tres anni absque bello inter Syriam et Israël. "
        },
        {
            "chapter": 22,
            "verse": 2,
            "name": "1 Kings 22:2",
            "text": "In anno autem tertio, descendit Josaphat rex Juda ad regem Israël. "
        },
        {
            "chapter": 22,
            "verse": 3,
            "name": "1 Kings 22:3",
            "text": "(Dixitque rex Israël ad servos suos : Ignoratis quod nostra sit Ramoth Galaad, et negligimus tollere eam de manu regis Syriæ ?) "
        },
        {
            "chapter": 22,
            "verse": 4,
            "name": "1 Kings 22:4",
            "text": "Et ait ad Josaphat : Veniesne mecum ad præliandum in Ramoth Galaad ? "
        },
        {
            "chapter": 22,
            "verse": 5,
            "name": "1 Kings 22:5",
            "text": "Dixitque Josaphat ad regem Israël : Sicut ego sum, ita et tu : populus meus et populus tuus unum sunt : et equites mei, equites tui. Dixitque Josaphat ad regem Israël : Quære, oro te, hodie sermonem Domini. "
        },
        {
            "chapter": 22,
            "verse": 6,
            "name": "1 Kings 22:6",
            "text": "Congregavit ergo rex Israël prophetas, quadringentos circiter viros, et ait ad eos : Ire debeo in Ramoth Galaad ad bellandum, an quiescere ? Qui responderunt : Ascende, et dabit eam Dominus in manu regis. "
        },
        {
            "chapter": 22,
            "verse": 7,
            "name": "1 Kings 22:7",
            "text": "Dixit autem Josaphat : Non est hic propheta Domini quispiam, ut interrogemus per eum ? "
        },
        {
            "chapter": 22,
            "verse": 8,
            "name": "1 Kings 22:8",
            "text": "Et ait rex Israël ad Josaphat : Remansit vir unus per quem possumus interrogare Dominum : sed ego odi eum, quia non prophetat mihi bonum, sed malum : Michæas filius Jemla. Cui Josaphat ait : Ne loquaris ita, rex. "
        },
        {
            "chapter": 22,
            "verse": 9,
            "name": "1 Kings 22:9",
            "text": "Vocavit ergo rex Israël eunuchum quemdam, et dixit ei : Festina adducere Michæam filium Jemla.  "
        },
        {
            "chapter": 22,
            "verse": 10,
            "name": "1 Kings 22:10",
            "text": " Rex autem Israël, et Josaphat rex Juda, sedebant unusquisque in solio suo, vestiti cultu regio, in area juxta ostium portæ Samariæ : et universi prophetæ prophetabant in conspectu eorum. "
        },
        {
            "chapter": 22,
            "verse": 11,
            "name": "1 Kings 22:11",
            "text": "Fecit quoque sibi Sedecias filius Chanaana cornua ferrea, et ait : Hæc dicit Dominus : His ventilabis Syriam, donec deleas eam. "
        },
        {
            "chapter": 22,
            "verse": 12,
            "name": "1 Kings 22:12",
            "text": "Omnesque prophetæ similiter prophetabant, dicentes : Ascende in Ramoth Galaad, et vade prospere, et tradet Dominus in manus regis. "
        },
        {
            "chapter": 22,
            "verse": 13,
            "name": "1 Kings 22:13",
            "text": "Nuntius vero qui ierat ut vocaret Michæam, locutus est ad eum, dicens : Ecce sermones prophetarum ore uno regi bona prædicant : sit ergo sermo tuus similis eorum, et loquere bona. "
        },
        {
            "chapter": 22,
            "verse": 14,
            "name": "1 Kings 22:14",
            "text": "Cui Michæas ait : Vivit Dominus, quia quodcumque dixerit mihi Dominus, hoc loquar. "
        },
        {
            "chapter": 22,
            "verse": 15,
            "name": "1 Kings 22:15",
            "text": "Venit itaque ad regem, et ait illi rex : Michæa, ire debemus in Ramoth Galaad ad præliandum, an cessare ? Cui ille respondit : Ascende, et vade prospere, et tradet eam Dominus in manus regis. "
        },
        {
            "chapter": 22,
            "verse": 16,
            "name": "1 Kings 22:16",
            "text": "Dixit autem rex ad eum : Iterum atque iterum adjuro te, ut non loquaris mihi nisi quod verum est, in nomine Domini. "
        },
        {
            "chapter": 22,
            "verse": 17,
            "name": "1 Kings 22:17",
            "text": "Et ille ait : Vidi cunctum Israël dispersum in montibus, quasi oves non habentes pastorem. Et ait Dominus : Non habent isti dominum : revertatur unusquisque in domum suam in pace. "
        },
        {
            "chapter": 22,
            "verse": 18,
            "name": "1 Kings 22:18",
            "text": "(Dixit ergo rex Israël ad Josaphat : Numquid non dixi tibi, quia non prophetat mihi bonum, sed semper malum ?) "
        },
        {
            "chapter": 22,
            "verse": 19,
            "name": "1 Kings 22:19",
            "text": "Ille vero addens, ait : Propterea audi sermonem Domini : vidi Dominum sedentem super solium suum, et omnem exercitum cæli assistentem ei a dextris et a sinistris : "
        },
        {
            "chapter": 22,
            "verse": 20,
            "name": "1 Kings 22:20",
            "text": "et ait Dominus : Quis decipiet Achab regem Israël, ut ascendat, et cadat in Ramoth Galaad ? Et dixit unus verba hujuscemodi, et alius aliter. "
        },
        {
            "chapter": 22,
            "verse": 21,
            "name": "1 Kings 22:21",
            "text": "Egressus est autem spiritus, et stetit coram Domino, et ait : Ego decipiam illum. Cui locutus est Dominus : In quo ? "
        },
        {
            "chapter": 22,
            "verse": 22,
            "name": "1 Kings 22:22",
            "text": "Et ille ait : Egrediar, et ero spiritus mendax in ore omnium prophetarum ejus. Et dixit Dominus : Decipies, et prævalebis : egredere, et fac ita. "
        },
        {
            "chapter": 22,
            "verse": 23,
            "name": "1 Kings 22:23",
            "text": "Nunc igitur ecce dedit Dominus spiritum mendacii in ore omnium prophetarum tuorum, qui hic sunt, et Dominus locutus est contra te malum. "
        },
        {
            "chapter": 22,
            "verse": 24,
            "name": "1 Kings 22:24",
            "text": "Accessit autem Sedecias filius Chanaana, et percussit Michæam in maxillam, et dixit : Mene ergo dimisit spiritus Domini, et locutus est tibi ? "
        },
        {
            "chapter": 22,
            "verse": 25,
            "name": "1 Kings 22:25",
            "text": "Et ait Michæas : Visurus es in die illa quando ingredieris cubiculum intra cubiculum ut abscondaris. "
        },
        {
            "chapter": 22,
            "verse": 26,
            "name": "1 Kings 22:26",
            "text": "Et ait rex Israël : Tollite Michæam, et maneat apud Amon principem civitatis, et apud Joas filium Amelech, "
        },
        {
            "chapter": 22,
            "verse": 27,
            "name": "1 Kings 22:27",
            "text": "et dicite eis : Hæc dicit rex : Mittite virum istum in carcerem, et sustentate eum pane tribulationis, et aqua angustiæ, donec revertar in pace. "
        },
        {
            "chapter": 22,
            "verse": 28,
            "name": "1 Kings 22:28",
            "text": "Dixitque Michæas : Si reversus fueris in pace, non est locutus in me Dominus. Et ait : Audite, populi omnes. "
        },
        {
            "chapter": 22,
            "verse": 29,
            "name": "1 Kings 22:29",
            "text": "Ascendit itaque rex Israël, et Josaphat rex Juda, in Ramoth Galaad. "
        },
        {
            "chapter": 22,
            "verse": 30,
            "name": "1 Kings 22:30",
            "text": "Dixit itaque rex Israël ad Josaphat : Sume arma, et ingredere prælium, et induere vestibus tuis. Porro rex Israël mutavit habitum suum, et ingressus est bellum. "
        },
        {
            "chapter": 22,
            "verse": 31,
            "name": "1 Kings 22:31",
            "text": "Rex autem Syriæ præceperat principibus curruum triginta duobus, dicens : Non pugnabitis contra minorem et majorem quempiam, nisi contra regem Israël solum. "
        },
        {
            "chapter": 22,
            "verse": 32,
            "name": "1 Kings 22:32",
            "text": "Cum ergo vidissent principes curruum Josaphat, suspicati sunt quod ipse esset rex Israël, et impetu facto pugnabant contra eum : et exclamavit Josaphat. "
        },
        {
            "chapter": 22,
            "verse": 33,
            "name": "1 Kings 22:33",
            "text": "Intellexeruntque principes curruum quod non esset rex Israël, et cessaverunt ab eo. "
        },
        {
            "chapter": 22,
            "verse": 34,
            "name": "1 Kings 22:34",
            "text": "Vir autem quidam tetendit arcum, in incertum sagittam dirigens, et casu percussit regem Israël inter pulmonem et stomachum. At ille dixit aurigæ suo : Verte manum tuam, et ejice me de exercitu, quia graviter vulneratus sum. "
        },
        {
            "chapter": 22,
            "verse": 35,
            "name": "1 Kings 22:35",
            "text": "Commissum est ergo prælium in die illa, et rex Israël stabat in curru suo contra Syros, et mortuus est vespere : fluebat autem sanguis plagæ in sinum currus, "
        },
        {
            "chapter": 22,
            "verse": 36,
            "name": "1 Kings 22:36",
            "text": "et præco insonuit in universo exercitu antequam sol occumberet, dicens : Unusquisque revertatur in civitatem, et in terram suam. "
        },
        {
            "chapter": 22,
            "verse": 37,
            "name": "1 Kings 22:37",
            "text": "Mortuus est autem rex, et perlatus est in Samariam : sepelieruntque regem in Samaria, "
        },
        {
            "chapter": 22,
            "verse": 38,
            "name": "1 Kings 22:38",
            "text": "et laverunt currum ejus in piscina Samariæ : et linxerunt canes sanguinem ejus, et habenas laverunt, juxta verbum Domini quod locutus fuerat. "
        },
        {
            "chapter": 22,
            "verse": 39,
            "name": "1 Kings 22:39",
            "text": "Reliqua autem sermonum Achab, et universa quæ fecit, et domus eburnea quam ædificavit, cunctarumque urbium quas exstruxit, nonne hæc scripta sunt in libro sermonum dierum regum Israël ? "
        },
        {
            "chapter": 22,
            "verse": 40,
            "name": "1 Kings 22:40",
            "text": "Dormivit ergo Achab cum patribus suis, et regnavit Ochozias filius ejus pro eo.  "
        },
        {
            "chapter": 22,
            "verse": 41,
            "name": "1 Kings 22:41",
            "text": " Josaphat vero filius Asa regnare cœperat super Judam anno quarto Achab regis Israël. "
        },
        {
            "chapter": 22,
            "verse": 42,
            "name": "1 Kings 22:42",
            "text": "Triginta quinque annorum erat cum regnare cœpisset, et viginti quinque annis regnavit in Jerusalem : nomen matris ejus Azuba filia Salai. "
        },
        {
            "chapter": 22,
            "verse": 43,
            "name": "1 Kings 22:43",
            "text": "Et ambulavit in omni via Asa patris sui, et non declinavit ex ea : fecitque quod rectum erat in conspectu Domini. "
        },
        {
            "chapter": 22,
            "verse": 44,
            "name": "1 Kings 22:44",
            "text": "Verumtamen excelsa non abstulit : adhuc enim populus sacrificabat, et adolebat incensum in excelsis. "
        },
        {
            "chapter": 22,
            "verse": 45,
            "name": "1 Kings 22:45",
            "text": "Pacemque habuit Josaphat cum rege Israël. "
        },
        {
            "chapter": 22,
            "verse": 46,
            "name": "1 Kings 22:46",
            "text": "Reliqua autem verborum Josaphat, et opera ejus quæ gessit, et prælia, nonne hæc scripta sunt in libro verborum dierum regum Juda ? "
        },
        {
            "chapter": 22,
            "verse": 47,
            "name": "1 Kings 22:47",
            "text": "Sed et reliquias effeminatorum qui remanserant in diebus Asa patris ejus, abstulit de terra. "
        },
        {
            "chapter": 22,
            "verse": 48,
            "name": "1 Kings 22:48",
            "text": "Nec erat tunc rex constitutus in Edom. "
        },
        {
            "chapter": 22,
            "verse": 49,
            "name": "1 Kings 22:49",
            "text": "Rex vero Josaphat fecerat classes in mari, quæ navigarent in Ophir propter aurum : et ire non potuerunt, quia confractæ sunt in Asiongaber. "
        },
        {
            "chapter": 22,
            "verse": 50,
            "name": "1 Kings 22:50",
            "text": "Tunc ait Ochozias filius Achab ad Josaphat : Vadant servi mei cum servis tuis in navibus. Et noluit Josaphat. "
        },
        {
            "chapter": 22,
            "verse": 51,
            "name": "1 Kings 22:51",
            "text": "Dormivitque Josaphat cum patribus suis, et sepultus est cum eis in civitate David patris sui : regnavitque Joram filius ejus pro eo.  "
        },
        {
            "chapter": 22,
            "verse": 52,
            "name": "1 Kings 22:52",
            "text": " Ochozias autem filius Achab regnare cœperat super Israël in Samaria, anno septimodecimo Josaphat regis Juda : regnavitque super Israël duobus annis. "
        },
        {
            "chapter": 22,
            "verse": 53,
            "name": "1 Kings 22:53",
            "text": "Et fecit malum in conspectu Domini, et ambulavit in via patris sui et matris suæ, et in via Jeroboam filii Nabat, qui peccare fecit Israël. "
        },
        {
            "chapter": 22,
            "verse": 54,
            "name": "1 Kings 22:54",
            "text": "Servivit quoque Baal, et adoravit eum, et irritavit Dominum Deum Israël, juxta omnia quæ fecerat pater ejus.    "
        }
    ]
}