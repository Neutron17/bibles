{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 14,
    "book_name": "2 Chronicles",
    "chapter": 18,
    "name": "2 Chronicles 18",
    "verses": [
        {
            "chapter": 18,
            "verse": 1,
            "name": "2 Chronicles 18:1",
            "text": "Fuit ergo Josaphat dives et inclytus multum, et affinitate conjunctus est Achab. "
        },
        {
            "chapter": 18,
            "verse": 2,
            "name": "2 Chronicles 18:2",
            "text": "Descenditque post annos ad eum in Samariam : ad cujus adventum mactavit Achab arietes et boves plurimos, ipsi, et populo qui venerat cum eo : persuasitque illi ut ascenderet in Ramoth Galaad. "
        },
        {
            "chapter": 18,
            "verse": 3,
            "name": "2 Chronicles 18:3",
            "text": "Dixitque Achab rex Israël ad Josaphat regem Juda : Veni mecum in Ramoth Galaad. Cui ille respondit : Ut ego, et tu : sicut populus tuus, sic et populus meus : tecumque erimus in bello. "
        },
        {
            "chapter": 18,
            "verse": 4,
            "name": "2 Chronicles 18:4",
            "text": "Dixitque Josaphat ad regem Israël : Consule, obsecro, impræsentiarum sermonem Domini. "
        },
        {
            "chapter": 18,
            "verse": 5,
            "name": "2 Chronicles 18:5",
            "text": "Congregavit igitur rex Israël prophetarum quadringentos viros, et dixit ad eos : In Ramoth Galaad ad bellandum ire debemus, an quiescere ? At illi : Ascende, inquiunt, et tradet Deus in manu regis. "
        },
        {
            "chapter": 18,
            "verse": 6,
            "name": "2 Chronicles 18:6",
            "text": "Dixitque Josaphat : Numquid non est hic prophetes Domini, ut ab illo etiam requiramus ? "
        },
        {
            "chapter": 18,
            "verse": 7,
            "name": "2 Chronicles 18:7",
            "text": "Et ait rex Israël ad Josaphat : Est vir unus a quo possumus quærere Domini voluntatem : sed ego odi eum, quia non prophetat mihi bonum, sed malum omni tempore : est autem Michæas filius Jemla. Dixitque Josaphat : Ne loquaris, rex, hoc modo. "
        },
        {
            "chapter": 18,
            "verse": 8,
            "name": "2 Chronicles 18:8",
            "text": "Vocavit ergo rex Israël unum de eunuchis, et dixit ei : Voca cito Michæam filium Jemla.  "
        },
        {
            "chapter": 18,
            "verse": 9,
            "name": "2 Chronicles 18:9",
            "text": " Porro rex Israël, et Josaphat rex Juda, uterque sedebant in solio suo, vestiti cultu regio : sedebant autem in area juxta portam Samariæ, omnesque prophetæ vaticinabantur coram eis. "
        },
        {
            "chapter": 18,
            "verse": 10,
            "name": "2 Chronicles 18:10",
            "text": "Sedecias vero filius Chanaana fecit sibi cornua ferrea, et ait : Hæc dicit Dominus : His ventilabis Syriam, donec conteras eam. "
        },
        {
            "chapter": 18,
            "verse": 11,
            "name": "2 Chronicles 18:11",
            "text": "Omnesque prophetæ similiter prophetabant, atque dicebant : Ascende in Ramoth Galaad, et prosperaberis, et tradet eos Dominus in manu regis. "
        },
        {
            "chapter": 18,
            "verse": 12,
            "name": "2 Chronicles 18:12",
            "text": "Nuntius autem qui ierat ad vocandum Michæam, ait illi : En verba omnium prophetarum uno ore bona regi annuntiant : quæso ergo te ut et sermo tuus ab eis non dissentiat, loquarisque prospera. "
        },
        {
            "chapter": 18,
            "verse": 13,
            "name": "2 Chronicles 18:13",
            "text": "Cui respondit Michæas : Vivit Dominus, quia quodcumque dixerit mihi Deus meus, hoc loquar. "
        },
        {
            "chapter": 18,
            "verse": 14,
            "name": "2 Chronicles 18:14",
            "text": "Venit ergo ad regem. Cui rex ait : Michæa, ire debemus in Ramoth Galaad ad bellandum, an quiescere ? Cui ille respondit : Ascendite : cuncta enim prospera evenient, et tradentur hostes in manus vestras. "
        },
        {
            "chapter": 18,
            "verse": 15,
            "name": "2 Chronicles 18:15",
            "text": "Dixitque rex : Iterum atque iterum te adjuro, ut mihi non loquaris, nisi quod verum est in nomine Domini. "
        },
        {
            "chapter": 18,
            "verse": 16,
            "name": "2 Chronicles 18:16",
            "text": "At ille ait : Vidi universum Israël dispersum in montibus, sicut oves absque pastore : et dixit Dominus : Non habent isti dominos : revertatur unusquisque in domum suam in pace.  "
        },
        {
            "chapter": 18,
            "verse": 17,
            "name": "2 Chronicles 18:17",
            "text": " Et ait rex Israël ad Josaphat : Nonne dixi tibi quod non prophetaret iste mihi quidquam boni, sed ea quæ mala sunt ? "
        },
        {
            "chapter": 18,
            "verse": 18,
            "name": "2 Chronicles 18:18",
            "text": "At ille : Idcirco, ait, audite verbum Domini : vidi Dominum sedentem in solio suo, et omnem exercitum cæli assistentem ei a dextris et a sinistris. "
        },
        {
            "chapter": 18,
            "verse": 19,
            "name": "2 Chronicles 18:19",
            "text": "Et dixit Dominus : Quis decipiet Achab regem Israël ut ascendat et corruat in Ramoth Galaad ? Cumque diceret unus hoc modo, et alter alio, "
        },
        {
            "chapter": 18,
            "verse": 20,
            "name": "2 Chronicles 18:20",
            "text": "processit spiritus, et stetit coram Domino, et ait : Ego decipiam eum. Cui Dominus : In quo, inquit, decipies ? "
        },
        {
            "chapter": 18,
            "verse": 21,
            "name": "2 Chronicles 18:21",
            "text": "At ille respondit : Egrediar, et ero spiritus mendax in ore omnium prophetarum ejus. Dixitque Dominus : Decipies, et prævalebis : egredere, et fac ita. "
        },
        {
            "chapter": 18,
            "verse": 22,
            "name": "2 Chronicles 18:22",
            "text": "Nunc igitur, ecce Dominus dedit spiritum mendacii in ore omnium prophetarum tuorum, et Dominus locutus est de te mala. "
        },
        {
            "chapter": 18,
            "verse": 23,
            "name": "2 Chronicles 18:23",
            "text": "Accessit autem Sedecias filius Chanaana, et percussit Michææ maxillam, et ait : Per quam viam transivit spiritus Domini a me, ut loqueretur tibi ? "
        },
        {
            "chapter": 18,
            "verse": 24,
            "name": "2 Chronicles 18:24",
            "text": "Dixitque Michæas : Tu ipse videbis in die illo, quando ingressus fueris cubiculum de cubiculo ut abscondaris. "
        },
        {
            "chapter": 18,
            "verse": 25,
            "name": "2 Chronicles 18:25",
            "text": "Præcepit autem rex Israël, dicens : Tollite Michæam, et ducite eum ad Amon principem civitatis, et ad Joas filium Amelech. "
        },
        {
            "chapter": 18,
            "verse": 26,
            "name": "2 Chronicles 18:26",
            "text": "Et dicetis : Hæc dicit rex : Mittite hunc in carcerem, et date ei panis modicum, et aquæ pauxillum, donec revertar in pace. "
        },
        {
            "chapter": 18,
            "verse": 27,
            "name": "2 Chronicles 18:27",
            "text": "Dixitque Michæas : Si reversus fueris in pace, non est locutus Dominus in me. Et ait : Audite, omnes populi.  "
        },
        {
            "chapter": 18,
            "verse": 28,
            "name": "2 Chronicles 18:28",
            "text": " Igitur ascenderunt rex Israël et Josaphat rex Juda in Ramoth Galaad. "
        },
        {
            "chapter": 18,
            "verse": 29,
            "name": "2 Chronicles 18:29",
            "text": "Dixitque rex Israël ad Josaphat : Mutabo habitum, et sic ad pugnam vadam : tu autem induere vestibus tuis. Mutatoque rex Israël habitu, venit ad bellum. "
        },
        {
            "chapter": 18,
            "verse": 30,
            "name": "2 Chronicles 18:30",
            "text": "Rex autem Syriæ præceperat ducibus equitatus sui, dicens : Ne pugnetis contra minimum aut contra maximum, nisi contra solum regem Israël. "
        },
        {
            "chapter": 18,
            "verse": 31,
            "name": "2 Chronicles 18:31",
            "text": "Itaque cum vidissent principes equitatus Josaphat, dixerunt : Rex Israël est iste. Et circumdederunt eum dimicantes : at ille clamavit ad Dominum, et auxiliatus est ei, atque avertit eos ab illo. "
        },
        {
            "chapter": 18,
            "verse": 32,
            "name": "2 Chronicles 18:32",
            "text": "Cum enim vidissent duces equitatus quod non esset rex Israël, reliquerunt eum. "
        },
        {
            "chapter": 18,
            "verse": 33,
            "name": "2 Chronicles 18:33",
            "text": "Accidit autem ut unus e populo sagittam in incertum jaceret, et percuteret regem Israël inter cervicem et scapulas. At ille aurigæ suo ait : Converte manum tuam, et educ me de acie, quia vulneratus sum. "
        },
        {
            "chapter": 18,
            "verse": 34,
            "name": "2 Chronicles 18:34",
            "text": "Et finita est pugna in die illo : porro rex Israël stabat in curru suo contra Syros usque ad vesperam, et mortuus est occidente sole.   "
        }
    ]
}