{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 14,
    "book_name": "2 Chronicles",
    "chapter": 36,
    "name": "2 Chronicles 36",
    "verses": [
        {
            "chapter": 36,
            "verse": 1,
            "name": "2 Chronicles 36:1",
            "text": "Tulit ergo populus terræ Joachaz filium Josiæ, et constituit regem pro patre suo in Jerusalem. "
        },
        {
            "chapter": 36,
            "verse": 2,
            "name": "2 Chronicles 36:2",
            "text": "Viginti trium annorum erat Joachaz cum regnare cœpisset, et tribus mensibus regnavit in Jerusalem. "
        },
        {
            "chapter": 36,
            "verse": 3,
            "name": "2 Chronicles 36:3",
            "text": "Amovit autem eum rex Ægypti cum venisset in Jerusalem, et condemnavit terram centum talentis argenti, et talento auri. "
        },
        {
            "chapter": 36,
            "verse": 4,
            "name": "2 Chronicles 36:4",
            "text": "Constituitque pro eo regem Eliakim fratrem ejus super Judam et Jerusalem, et vertit nomen ejus Joakim : ipsum vero Joachaz tulit secum, et abduxit in Ægyptum.  "
        },
        {
            "chapter": 36,
            "verse": 5,
            "name": "2 Chronicles 36:5",
            "text": " Viginti quinque annorum erat Joakim cum regnare cœpisset, et undecim annis regnavit in Jerusalem : fecitque malum coram Domino Deo suo. "
        },
        {
            "chapter": 36,
            "verse": 6,
            "name": "2 Chronicles 36:6",
            "text": "Contra hunc ascendit Nabuchodonosor rex Chaldæorum, et vinctum catenis duxit in Babylonem. "
        },
        {
            "chapter": 36,
            "verse": 7,
            "name": "2 Chronicles 36:7",
            "text": "Ad quam et vasa Domini transtulit, et posuit ea in templo suo. "
        },
        {
            "chapter": 36,
            "verse": 8,
            "name": "2 Chronicles 36:8",
            "text": "Reliqua autem verborum Joakim, et abominationum ejus quas operatus est, et quæ inventa sunt in eo, continentur in libro regum Juda et Israël. Regnavit autem Joachin filius ejus pro eo.  "
        },
        {
            "chapter": 36,
            "verse": 9,
            "name": "2 Chronicles 36:9",
            "text": " Octo annorum erat Joachin cum regnare cœpisset, et tribus mensibus ac decem diebus regnavit in Jerusalem : fecitque malum in conspectu Domini. "
        },
        {
            "chapter": 36,
            "verse": 10,
            "name": "2 Chronicles 36:10",
            "text": "Cumque anni circulus volveretur, misit Nabuchodonosor rex, qui adduxerunt eum in Babylonem, asportatis simul pretiosissimis vasis domus Domini. Regem vero constituit Sedeciam patruum ejus super Judam et Jerusalem.  "
        },
        {
            "chapter": 36,
            "verse": 11,
            "name": "2 Chronicles 36:11",
            "text": " Viginti et unius anni erat Sedecias cum regnare cœpisset, et undecim annis regnavit in Jerusalem : "
        },
        {
            "chapter": 36,
            "verse": 12,
            "name": "2 Chronicles 36:12",
            "text": "fecitque malum in oculis Domini Dei sui, nec erubuit faciem Jeremiæ prophetæ, loquentis ad se ex ore Domini. "
        },
        {
            "chapter": 36,
            "verse": 13,
            "name": "2 Chronicles 36:13",
            "text": "A rege quoque Nabuchodonosor recessit, qui adjuraverat eum per Deum : et induravit cervicem suam et cor ut non reverteretur ad Dominum Deum Israël. "
        },
        {
            "chapter": 36,
            "verse": 14,
            "name": "2 Chronicles 36:14",
            "text": "Sed et universi principes sacerdotum et populus prævaricati sunt inique juxta universas abominationes gentium, et polluerunt domum Domini quam sanctificaverat sibi in Jerusalem. "
        },
        {
            "chapter": 36,
            "verse": 15,
            "name": "2 Chronicles 36:15",
            "text": "Mittebat autem Dominus Deus patrum suorum ad illos per manum nuntiorum suorum de nocte consurgens, et quotidie commonens : eo quod parceret populo et habitaculo suo. "
        },
        {
            "chapter": 36,
            "verse": 16,
            "name": "2 Chronicles 36:16",
            "text": "At illi subsannabant nuntios Dei, et parvipendebant sermones ejus, illudebantque prophetis, donec ascenderet furor Domini in populum ejus, et esset nulla curatio. "
        },
        {
            "chapter": 36,
            "verse": 17,
            "name": "2 Chronicles 36:17",
            "text": "Adduxit enim super eos regem Chaldæorum, et interfecit juvenes eorum gladio in domo sanctuarii sui : non est misertus adolescentis, et virginis, et senis, nec decrepiti quidem, sed omnes tradidit in manibus ejus. "
        },
        {
            "chapter": 36,
            "verse": 18,
            "name": "2 Chronicles 36:18",
            "text": "Universaque vasa domus Domini, tam majora quam minora, et thesauros templi, et regis, et principum, transtulit in Babylonem. "
        },
        {
            "chapter": 36,
            "verse": 19,
            "name": "2 Chronicles 36:19",
            "text": "Incenderunt hostes domum Dei, destruxeruntque murum Jerusalem : universas turres combusserunt, et quidquid pretiosum fuerat, demoliti sunt. "
        },
        {
            "chapter": 36,
            "verse": 20,
            "name": "2 Chronicles 36:20",
            "text": "Si quis evaserat gladium, ductus in Babylonem servivit regi et filiis ejus, donec imperaret rex Persarum, "
        },
        {
            "chapter": 36,
            "verse": 21,
            "name": "2 Chronicles 36:21",
            "text": "et compleretur sermo Domini ex ore Jeremiæ, et celebraret terra sabbata sua : cunctis enim diebus desolationis egit sabbatum usque dum complerentur septuaginta anni.  "
        },
        {
            "chapter": 36,
            "verse": 22,
            "name": "2 Chronicles 36:22",
            "text": " Anno autem primo Cyri regis Persarum, ad explendum sermonem Domini quem locutus fuerat per os Jeremiæ, suscitavit Dominus spiritum Cyri regis Persarum : qui jussit prædicari in universo regno suo, etiam per scripturam, dicens : "
        },
        {
            "chapter": 36,
            "verse": 23,
            "name": "2 Chronicles 36:23",
            "text": "Hæc dicit Cyrus rex Persarum : Omnia regna terræ dedit mihi Dominus Deus cæli, et ipse præcepit mihi ut ædificarem ei domum in Jerusalem, quæ est in Judæa : quis ex vobis est in omni populo ejus ? sit Dominus Deus suus cum eo, et ascendat.    "
        }
    ]
}