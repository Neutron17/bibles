{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 14,
    "book_name": "2 Chronicles",
    "chapter": 4,
    "name": "2 Chronicles 4",
    "verses": [
        {
            "chapter": 4,
            "verse": 1,
            "name": "2 Chronicles 4:1",
            "text": "Fecit quoque altare æneum viginti cubitorum longitudinis, et viginti cubitorum latitudinis, et decem cubitorum altitudinis. "
        },
        {
            "chapter": 4,
            "verse": 2,
            "name": "2 Chronicles 4:2",
            "text": "Mare etiam fusile decem cubitis a labio usque ad labium, rotundum per circuitum : quinque cubitos habebat altitudinis, et funiculus triginta cubitorum ambiebat gyrum ejus. "
        },
        {
            "chapter": 4,
            "verse": 3,
            "name": "2 Chronicles 4:3",
            "text": "Similitudo quoque boum erat subter illud, et decem cubitis quædam extrinsecus cælaturæ, quasi duobus versibus alvum maris circuibant. Boves autem erant fusiles : "
        },
        {
            "chapter": 4,
            "verse": 4,
            "name": "2 Chronicles 4:4",
            "text": "et ipsum mare super duodecim boves impositum erat, quorum tres respiciebant ad aquilonem, et alii tres ad occidentem : porro tres alii meridiem, et tres qui reliqui erant, orientem, habentes mare superpositum : posteriora autem boum erant intrinsecus sub mari. "
        },
        {
            "chapter": 4,
            "verse": 5,
            "name": "2 Chronicles 4:5",
            "text": "Porro vastitas ejus habebat mensuram palmi, et labium illius erat quasi labium calicis, vel repandi lilii : capiebatque tria millia metretas. "
        },
        {
            "chapter": 4,
            "verse": 6,
            "name": "2 Chronicles 4:6",
            "text": "Fecit quoque conchas decem : et posuit quinque a dextris, et quinque a sinistris, ut lavarent in eis omnia quæ in holocaustum oblaturi erant : porro in mari sacerdotes lavabantur. "
        },
        {
            "chapter": 4,
            "verse": 7,
            "name": "2 Chronicles 4:7",
            "text": "Fecit autem et candelabra aurea decem secundum speciem qua jussa erant fieri : et posuit ea in templo, quinque a dextris, et quinque a sinistris. "
        },
        {
            "chapter": 4,
            "verse": 8,
            "name": "2 Chronicles 4:8",
            "text": "Necnon et mensas decem : et posuit eas in templo, quinque a dextris, et quinque a sinistris : phialas quoque aureas centum. "
        },
        {
            "chapter": 4,
            "verse": 9,
            "name": "2 Chronicles 4:9",
            "text": "Fecit etiam atrium sacerdotum, et basilicam grandem : et ostia in basilica, quæ texit ære. "
        },
        {
            "chapter": 4,
            "verse": 10,
            "name": "2 Chronicles 4:10",
            "text": "Porro mare posuit in latere dextro contra orientem ad meridiem. "
        },
        {
            "chapter": 4,
            "verse": 11,
            "name": "2 Chronicles 4:11",
            "text": "Fecit autem Hiram lebetes, et creagras, et phialas : et complevit omne opus regis in domo Dei : "
        },
        {
            "chapter": 4,
            "verse": 12,
            "name": "2 Chronicles 4:12",
            "text": "hoc est, columnas duas, et epistylia, et capita, et quasi quædam retiacula, quæ capita tegerent super epistylia. "
        },
        {
            "chapter": 4,
            "verse": 13,
            "name": "2 Chronicles 4:13",
            "text": "Malogranata quoque quadringenta, et retiacula duo ita ut bini ordines malogranatorum singulis retiaculis jungerentur, quæ protegerent epistylia, et capita columnarum. "
        },
        {
            "chapter": 4,
            "verse": 14,
            "name": "2 Chronicles 4:14",
            "text": "Bases etiam fecit, et conchas, quas superposuit basibus : "
        },
        {
            "chapter": 4,
            "verse": 15,
            "name": "2 Chronicles 4:15",
            "text": "mare unum, boves quoque duodecim sub mari, "
        },
        {
            "chapter": 4,
            "verse": 16,
            "name": "2 Chronicles 4:16",
            "text": "et lebetes, et creagras, et phialas. Omnia vasa fecit Salomoni Hiram pater ejus in domo Domini ex ære mundissimo. "
        },
        {
            "chapter": 4,
            "verse": 17,
            "name": "2 Chronicles 4:17",
            "text": "In regione Jordanis, fudit ea rex in argillosa terra inter Sochot et Saredatha. "
        },
        {
            "chapter": 4,
            "verse": 18,
            "name": "2 Chronicles 4:18",
            "text": "Erat autem multitudo vasorum innumerabilis, ita ut ignoraretur pondus æris. "
        },
        {
            "chapter": 4,
            "verse": 19,
            "name": "2 Chronicles 4:19",
            "text": "Fecitque Salomon omnia vasa domus Dei, et altare aureum, et mensas, et super eas panes propositionis : "
        },
        {
            "chapter": 4,
            "verse": 20,
            "name": "2 Chronicles 4:20",
            "text": "candelabra quoque cum lucernis suis ut lucerent ante oraculum juxta ritum ex auro purissimo : "
        },
        {
            "chapter": 4,
            "verse": 21,
            "name": "2 Chronicles 4:21",
            "text": "et florentia quædam, et lucernas, et forcipes aureos : omnia de auro mundissimo facta sunt. "
        },
        {
            "chapter": 4,
            "verse": 22,
            "name": "2 Chronicles 4:22",
            "text": "Thymiateria quoque, et thuribula, et phialas, et mortariola ex auro purissimo. Et ostia cælavit templi interioris, id est, in Sancta sanctorum : et ostia templi forinsecus aurea. Sicque completum est omne opus quod fecit Salomon in domo Domini.   "
        }
    ]
}