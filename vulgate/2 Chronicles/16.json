{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 14,
    "book_name": "2 Chronicles",
    "chapter": 16,
    "name": "2 Chronicles 16",
    "verses": [
        {
            "chapter": 16,
            "verse": 1,
            "name": "2 Chronicles 16:1",
            "text": "Anno autem trigesimo sexto regni ejus, ascendit Baasa rex Israël in Judam, et muro circumdabat Rama, ut nullus tute posset egredi et ingredi de regno Asa. "
        },
        {
            "chapter": 16,
            "verse": 2,
            "name": "2 Chronicles 16:2",
            "text": "Protulit ergo Asa argentum et aurum de thesauris domus Domini, et de thesauris regis, misitque ad Benadad regem Syriæ, qui habitabat in Damasco, dicens : "
        },
        {
            "chapter": 16,
            "verse": 3,
            "name": "2 Chronicles 16:3",
            "text": "Fœdus inter me et te est ; pater quoque meus et pater tuus habuere concordiam : quam ob rem misi tibi argentum et aurum, ut rupto fœdere quod habes cum Baasa rege Israël, facias eum a me recedere. "
        },
        {
            "chapter": 16,
            "verse": 4,
            "name": "2 Chronicles 16:4",
            "text": "Quo comperto, Benadad misit principes exercituum suorum ad urbes Israël : qui percusserunt Ahion, et Dan, et Abelmaim, et universas urbes Nephthali muratas. "
        },
        {
            "chapter": 16,
            "verse": 5,
            "name": "2 Chronicles 16:5",
            "text": "Quod cum audisset Baasa, desiit ædificare Rama, et intermisit opus suum. "
        },
        {
            "chapter": 16,
            "verse": 6,
            "name": "2 Chronicles 16:6",
            "text": "Porro Asa rex assumpsit universum Judam, et tulerunt lapides de Rama, et ligna quæ ædificationi præparaverat Baasa, ædificavitque ex eis Gabaa et Maspha. "
        },
        {
            "chapter": 16,
            "verse": 7,
            "name": "2 Chronicles 16:7",
            "text": "In tempore illo venit Hanani propheta ad Asa regem Juda, et dixit ei : Quia habuisti fiduciam in rege Syriæ, et non in Domino Deo tuo, idcirco evasit Syriæ regis exercitus de manu tua. "
        },
        {
            "chapter": 16,
            "verse": 8,
            "name": "2 Chronicles 16:8",
            "text": "Nonne Æthiopes et Libyes multo plures erant quadrigis, et equitibus, et multitudine nimia, quos cum Domino credidisses, tradidit in manu tua ? "
        },
        {
            "chapter": 16,
            "verse": 9,
            "name": "2 Chronicles 16:9",
            "text": "Oculi enim Domini contemplantur universam terram, et præbent fortitudinem his qui corde perfecto credunt in eum. Stulte igitur egisti, et propter hoc ex præsenti tempore adversum te bella consurgent. "
        },
        {
            "chapter": 16,
            "verse": 10,
            "name": "2 Chronicles 16:10",
            "text": "Iratusque Asa adversus videntem, jussit eum mitti in nervum : valde quippe super hoc fuerat indignatus : et interfecit de populo in tempore illo plurimos.  "
        },
        {
            "chapter": 16,
            "verse": 11,
            "name": "2 Chronicles 16:11",
            "text": " Opera autem Asa prima et novissima scripta sunt in libro regum Juda et Israël. "
        },
        {
            "chapter": 16,
            "verse": 12,
            "name": "2 Chronicles 16:12",
            "text": "Ægrotavit etiam Asa anno trigesimo nono regni sui, dolore pedum vehementissimo, et nec in infirmitate sua quæsivit Dominum, sed magis in medicorum arte confisus est. "
        },
        {
            "chapter": 16,
            "verse": 13,
            "name": "2 Chronicles 16:13",
            "text": "Dormivitque cum patribus suis, et mortuus est anno quadragesimo primo regni sui. "
        },
        {
            "chapter": 16,
            "verse": 14,
            "name": "2 Chronicles 16:14",
            "text": "Et sepelierunt eum in sepulchro suo quod foderat sibi in civitate David : posueruntque eum super lectum suum plenum aromatibus et unguentibus meretriciis, quæ erant pigmentariorum arte confecta, et combusserunt super eum ambitione nimia.   "
        }
    ]
}