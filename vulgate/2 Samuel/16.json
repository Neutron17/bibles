{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 10,
    "book_name": "2 Samuel",
    "chapter": 16,
    "name": "2 Samuel 16",
    "verses": [
        {
            "chapter": 16,
            "verse": 1,
            "name": "2 Samuel 16:1",
            "text": "Cumque David transisset paululum montis verticem, apparuit Siba puer Miphiboseth in occursum ejus, cum duobus asinis, qui onerati erant ducentis panibus, et centum alligaturis uvæ passæ, et centum massis palatharum, et utre vini. "
        },
        {
            "chapter": 16,
            "verse": 2,
            "name": "2 Samuel 16:2",
            "text": "Et dixit rex Sibæ : Quid sibi volunt hæc ? Responditque Siba : Asini, domesticis regis ut sedeant : panes et palathæ ad vescendum pueris tuis : vinum autem ut bibat siquis defecerit in deserto. "
        },
        {
            "chapter": 16,
            "verse": 3,
            "name": "2 Samuel 16:3",
            "text": "Et ait rex : Ubi est filius domini tui ? Responditque Siba regi : Remansit in Jerusalem, dicens : Hodie restituet mihi domus Israël regnum patris mei. "
        },
        {
            "chapter": 16,
            "verse": 4,
            "name": "2 Samuel 16:4",
            "text": "Et ait rex Sibæ : Tua sint omnia quæ fuerunt Miphiboseth. Dixitque Siba : Oro ut inveniam gratiam coram te, domine mi rex.  "
        },
        {
            "chapter": 16,
            "verse": 5,
            "name": "2 Samuel 16:5",
            "text": " Venit ergo rex David usque Bahurim : et ecce egrediebatur inde vir de cognatione domus Saul, nomine Semei, filius Gera : procedebatque egrediens, et maledicebat, "
        },
        {
            "chapter": 16,
            "verse": 6,
            "name": "2 Samuel 16:6",
            "text": "mittebatque lapides contra David et contra universos servos regis David : omnis autem populus, et universi bellatores, a dextro et a sinistro latere regis incedebant. "
        },
        {
            "chapter": 16,
            "verse": 7,
            "name": "2 Samuel 16:7",
            "text": "Ita autem loquebatur Semei cum malediceret regi : Egredere, egredere, vir sanguinum, et vir Belial. "
        },
        {
            "chapter": 16,
            "verse": 8,
            "name": "2 Samuel 16:8",
            "text": "Reddidit tibi Dominus universum sanguinem domus Saul : quoniam invasisti regnum pro eo, et dedit Dominus regnum in manu Absalom filii tui : et ecce premunt te mala tua, quoniam vir sanguinum es. "
        },
        {
            "chapter": 16,
            "verse": 9,
            "name": "2 Samuel 16:9",
            "text": "Dixit autem Abisai filius Sarviæ regi : Quare maledicit canis hic mortuus domino meo regi ? vadam, et amputabo caput ejus. "
        },
        {
            "chapter": 16,
            "verse": 10,
            "name": "2 Samuel 16:10",
            "text": "Et ait rex : Quid mihi et vobis est, filii Sarviæ ? dimittite eum, ut maledicat : Dominus enim præcepit ei ut malediceret David : et quis est qui audeat dicere quare sic fecerit ? "
        },
        {
            "chapter": 16,
            "verse": 11,
            "name": "2 Samuel 16:11",
            "text": "Et ait rex Abisai, et universis servis suis : Ecce filius meus qui egressus est de utero meo, quærit animam meam : quanto magis nunc filius Jemini ? Dimittite eum ut maledicat juxta præceptum Domini : "
        },
        {
            "chapter": 16,
            "verse": 12,
            "name": "2 Samuel 16:12",
            "text": "si forte respiciat Dominus afflictionem meam, et reddat mihi Dominus bonum pro maledictione hac hodierna. "
        },
        {
            "chapter": 16,
            "verse": 13,
            "name": "2 Samuel 16:13",
            "text": "Ambulabat itaque David et socii ejus per viam cum eo. Semei autem per jugum montis ex latere contra illum gradiebatur, maledicens, et mittens lapides adversum eum, terramque spargens. "
        },
        {
            "chapter": 16,
            "verse": 14,
            "name": "2 Samuel 16:14",
            "text": "Venit itaque rex, et universus populus cum eo lassus, et refocillati sunt ibi.  "
        },
        {
            "chapter": 16,
            "verse": 15,
            "name": "2 Samuel 16:15",
            "text": " Absalom autem et omnis populus ejus ingressi sunt Jerusalem, sed et Achitophel cum eo. "
        },
        {
            "chapter": 16,
            "verse": 16,
            "name": "2 Samuel 16:16",
            "text": "Cum autem venisset Chusai Arachites amicus David ad Absalom, locutus est ad eum : Salve rex, salve rex. "
        },
        {
            "chapter": 16,
            "verse": 17,
            "name": "2 Samuel 16:17",
            "text": "Ad quem Absalom : Hæc est, inquit, gratia tua ad amicum tuum ? quare non ivisti cum amico tuo ? "
        },
        {
            "chapter": 16,
            "verse": 18,
            "name": "2 Samuel 16:18",
            "text": "Responditque Chusai ad Absalom : Nequaquam : quia illius ero, quem elegit Dominus, et omnis hic populus, et universus Israël : et cum eo manebo. "
        },
        {
            "chapter": 16,
            "verse": 19,
            "name": "2 Samuel 16:19",
            "text": "Sed ut et hoc inferam, cui ego serviturus sum ? nonne filio regis ? Sicut parui patri tuo, ita parebo et tibi. "
        },
        {
            "chapter": 16,
            "verse": 20,
            "name": "2 Samuel 16:20",
            "text": "Dixit autem Absalom ad Achitophel : Inite consilium quid agere debeamus. "
        },
        {
            "chapter": 16,
            "verse": 21,
            "name": "2 Samuel 16:21",
            "text": "Et ait Achitophel ad Absalom : Ingredere ad concubinas patris tui, quas dimisit ad custodiendam domum : ut cum audierit omnis Israël quod fœdaveris patrem tuum, roborentur tecum manus eorum. "
        },
        {
            "chapter": 16,
            "verse": 22,
            "name": "2 Samuel 16:22",
            "text": "Tetenderunt ergo Absalom tabernaculum in solario, ingressusque est ad concubinas patris sui coram universo Israël. "
        },
        {
            "chapter": 16,
            "verse": 23,
            "name": "2 Samuel 16:23",
            "text": "Consilium autem Achitophel quod dabat in diebus illis, quasi si quis consuleret Deum : sic erat omne consilium Achitophel, et cum esset cum David, et cum esset cum Absalom.   "
        }
    ]
}