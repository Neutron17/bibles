{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 21,
    "book_name": "Ecclesiastes",
    "chapter": 9,
    "name": "Ecclesiastes 9",
    "verses": [
        {
            "chapter": 9,
            "verse": 1,
            "name": "Ecclesiastes 9:1",
            "text": "Omnia hæc tractavi in corde meo,  ut curiose intelligerem.  Sunt justi atque sapientes,  et opera eorum in manu Dei ;  et tamen nescit homo utrum amore an odio dignus sit. "
        },
        {
            "chapter": 9,
            "verse": 2,
            "name": "Ecclesiastes 9:2",
            "text": " Sed omnia in futurum servantur incerta,  eo quod universa æque eveniant justo et impio,  bono et malo, mundo et immundo,  immolanti victimas et sacrificia contemnenti.  Sicut bonus, sic et peccator ;  ut perjurus, ita et ille qui verum dejerat. "
        },
        {
            "chapter": 9,
            "verse": 3,
            "name": "Ecclesiastes 9:3",
            "text": " Hoc est pessimum inter omnia quæ sub sole fiunt :  quia eadem cunctis eveniunt.  Unde et corda filiorum hominum implentur malitia  et contemptu in vita sua,  et post hæc ad inferos deducentur. "
        },
        {
            "chapter": 9,
            "verse": 4,
            "name": "Ecclesiastes 9:4",
            "text": " Nemo est qui semper vivat, et qui hujus rei habeat fiduciam ;  melior est canis vivus leone mortuo. "
        },
        {
            "chapter": 9,
            "verse": 5,
            "name": "Ecclesiastes 9:5",
            "text": " Viventes enim sciunt se esse morituros ;  mortui vero nihil noverunt amplius,  nec habent ultra mercedem,  quia oblivioni tradita est memoria eorum. "
        },
        {
            "chapter": 9,
            "verse": 6,
            "name": "Ecclesiastes 9:6",
            "text": " Amor quoque, et odium, et invidiæ simul perierunt ;  nec habent partem in hoc sæculo,  et in opere quod sub sole geritur. "
        },
        {
            "chapter": 9,
            "verse": 7,
            "name": "Ecclesiastes 9:7",
            "text": " Vade ergo, et comede in lætitia panem tuum,  et bibe cum gaudio vinum tuum,  quia Deo placent opera tua. "
        },
        {
            "chapter": 9,
            "verse": 8,
            "name": "Ecclesiastes 9:8",
            "text": " Omni tempore sint vestimenta tua candida,  et oleum de capite tuo non deficiat. "
        },
        {
            "chapter": 9,
            "verse": 9,
            "name": "Ecclesiastes 9:9",
            "text": " Perfruere vita cum uxore quam diligis,  cunctis diebus vitæ instabilitatis tuæ,  qui dati sunt tibi sub sole omni tempore vanitatis tuæ :  hæc est enim pars in vita  et in labore tuo quo laboras sub sole. "
        },
        {
            "chapter": 9,
            "verse": 10,
            "name": "Ecclesiastes 9:10",
            "text": " Quodcumque facere potest manus tua,  instanter operare,  quia nec opus, nec ratio, nec sapientia, nec scientia  erunt apud inferos, quo tu properas. "
        },
        {
            "chapter": 9,
            "verse": 11,
            "name": "Ecclesiastes 9:11",
            "text": " Verti me ad aliud, et vidi sub sole  nec velocium esse cursum,  nec fortium bellum,  nec sapientium panem,  nec doctorum divitias,  nec artificum gratiam ;  sed tempus casumque in omnibus. "
        },
        {
            "chapter": 9,
            "verse": 12,
            "name": "Ecclesiastes 9:12",
            "text": " Nescit homo finem suum ;  sed sicut pisces capiuntur hamo,  et sicut aves laqueo comprehenduntur,  sic capiuntur homines in tempore malo,  cum eis extemplo supervenerit. "
        },
        {
            "chapter": 9,
            "verse": 13,
            "name": "Ecclesiastes 9:13",
            "text": " Hanc quoque sub sole vidi sapientiam,  et probavi maximam : "
        },
        {
            "chapter": 9,
            "verse": 14,
            "name": "Ecclesiastes 9:14",
            "text": " civitas parva, et pauci in ea viri ;  venit contra eam rex magnus, et vallavit eam,  exstruxitque munitiones per gyrum, et perfecta est obsidio. "
        },
        {
            "chapter": 9,
            "verse": 15,
            "name": "Ecclesiastes 9:15",
            "text": " Inventusque est in ea vir pauper et sapiens,  et liberavit urbem per sapientiam suam ;  et nullus deinceps recordatus est hominis illius pauperis. "
        },
        {
            "chapter": 9,
            "verse": 16,
            "name": "Ecclesiastes 9:16",
            "text": " Et dicebam ego meliorem esse sapientiam fortitudine.  Quomodo ergo sapientia pauperis contempta est,  et verba ejus non sunt audita ? "
        },
        {
            "chapter": 9,
            "verse": 17,
            "name": "Ecclesiastes 9:17",
            "text": " Verba sapientium audiuntur in silentio,  plus quam clamor principis inter stultos. "
        },
        {
            "chapter": 9,
            "verse": 18,
            "name": "Ecclesiastes 9:18",
            "text": " Melior est sapientia quam arma bellica ;  et qui in uno peccaverit, multa bona perdet.  "
        }
    ]
}