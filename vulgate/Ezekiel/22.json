{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 26,
    "book_name": "Ezekiel",
    "chapter": 22,
    "name": "Ezekiel 22",
    "verses": [
        {
            "chapter": 22,
            "verse": 1,
            "name": "Ezekiel 22:1",
            "text": "Et factum est verbum Domini ad me, dicens : "
        },
        {
            "chapter": 22,
            "verse": 2,
            "name": "Ezekiel 22:2",
            "text": "Et tu, fili hominis, nonne judicas, nonne judicas civitatem sanguinum ? "
        },
        {
            "chapter": 22,
            "verse": 3,
            "name": "Ezekiel 22:3",
            "text": "Et ostendes ei omnes abominationes suas, et dices : Hæc dicit Dominus Deus : Civitas effundens sanguinem in medio sui, ut veniat tempus ejus : et quæ fecit idola contra semetipsam, ut pollueretur. "
        },
        {
            "chapter": 22,
            "verse": 4,
            "name": "Ezekiel 22:4",
            "text": "In sanguine tuo, qui a te effusus est, deliquisti, et in idolis tuis, quæ fecisti, polluta es : et appropinquare fecisti dies tuos, et adduxisti tempus annorum tuorum : propterea dedi te opprobrium gentibus, et irrisionem universis terris. "
        },
        {
            "chapter": 22,
            "verse": 5,
            "name": "Ezekiel 22:5",
            "text": "Quæ juxta sunt, et quæ procul a te, triumphabunt de te, sordida, nobilis, grandis interitu. "
        },
        {
            "chapter": 22,
            "verse": 6,
            "name": "Ezekiel 22:6",
            "text": "Ecce principes Israël singuli in brachio suo fuerunt in te, ad effundendum sanguinem. "
        },
        {
            "chapter": 22,
            "verse": 7,
            "name": "Ezekiel 22:7",
            "text": "Patrem et matrem contumeliis affecerunt : in te advenam calumniati sunt in medio tui : pupillum et viduam contristaverunt apud te. "
        },
        {
            "chapter": 22,
            "verse": 8,
            "name": "Ezekiel 22:8",
            "text": "Sanctuaria mea sprevisti, et sabbata mea polluisti. "
        },
        {
            "chapter": 22,
            "verse": 9,
            "name": "Ezekiel 22:9",
            "text": "Viri detractores fuerunt in te ad effundendum sanguinem, et super montes comederunt in te : scelus operati sunt in medio tui. "
        },
        {
            "chapter": 22,
            "verse": 10,
            "name": "Ezekiel 22:10",
            "text": "Verecundiora patris discooperuerunt in te ; immunditiam menstruatæ humiliaverunt in te : "
        },
        {
            "chapter": 22,
            "verse": 11,
            "name": "Ezekiel 22:11",
            "text": "et unusquisque in uxorem proximi sui operatus est abominationem, et socer nurum suam polluit nefarie : frater sororem suam, filiam patris sui, oppressit in te. "
        },
        {
            "chapter": 22,
            "verse": 12,
            "name": "Ezekiel 22:12",
            "text": "Munera acceperunt apud te ad effundendum sanguinem : usuram et superabundantiam accepisti, et avare proximos tuos calumniabaris : meique oblita es, ait Dominus Deus. "
        },
        {
            "chapter": 22,
            "verse": 13,
            "name": "Ezekiel 22:13",
            "text": "Ecce complosi manus meas super avaritiam tuam quam fecisti, et super sanguinem qui effusus est in medio tui. "
        },
        {
            "chapter": 22,
            "verse": 14,
            "name": "Ezekiel 22:14",
            "text": "Numquid sustinebit cor tuum, aut prævalebunt manus tuæ, in diebus quos ego faciam tibi ? Ego Dominus locutus sum, et faciam. "
        },
        {
            "chapter": 22,
            "verse": 15,
            "name": "Ezekiel 22:15",
            "text": "Et dispergam te in nationes, et ventilabo te in terras, et deficere faciam immunditiam tuam a te. "
        },
        {
            "chapter": 22,
            "verse": 16,
            "name": "Ezekiel 22:16",
            "text": "Et possidebo te in conspectu gentium : et scies quia ego Dominus.  "
        },
        {
            "chapter": 22,
            "verse": 17,
            "name": "Ezekiel 22:17",
            "text": " Et factum est verbum Domini ad me, dicens : "
        },
        {
            "chapter": 22,
            "verse": 18,
            "name": "Ezekiel 22:18",
            "text": "Fili hominis, versa est mihi domus Israël in scoriam : omnes isti æs, et stannum, et ferrum, et plumbum in medio fornacis : scoria argenti facti sunt. "
        },
        {
            "chapter": 22,
            "verse": 19,
            "name": "Ezekiel 22:19",
            "text": "Propterea hæc dicit Dominus Deus : Eo quod versi estis omnes in scoriam, propterea ecce ego congregabo vos in medio Jerusalem, "
        },
        {
            "chapter": 22,
            "verse": 20,
            "name": "Ezekiel 22:20",
            "text": "congregatione argenti, et æris, et stanni, et ferri, et plumbi, in medio fornacis, ut succendam in ea ignem ad conflandum. Sic congregabo in furore meo, et in ira mea : et requiescam, et conflabo vos. "
        },
        {
            "chapter": 22,
            "verse": 21,
            "name": "Ezekiel 22:21",
            "text": "Et congregabo vos, et succendam vos in igne furoris mei, et conflabimini in medio ejus. "
        },
        {
            "chapter": 22,
            "verse": 22,
            "name": "Ezekiel 22:22",
            "text": "Ut conflatur argentum in medio fornacis, sic eritis in medio ejus : et scietis quia ego Dominus cum effuderim indignationem meam super vos.  "
        },
        {
            "chapter": 22,
            "verse": 23,
            "name": "Ezekiel 22:23",
            "text": " Et factum est verbum Domini ad me, dicens : "
        },
        {
            "chapter": 22,
            "verse": 24,
            "name": "Ezekiel 22:24",
            "text": "Fili hominis, dic ei : Tu es terra immunda, et non compluta in die furoris. "
        },
        {
            "chapter": 22,
            "verse": 25,
            "name": "Ezekiel 22:25",
            "text": "Conjuratio prophetarum in medio ejus : sicut leo rugiens, rapiensque prædam, animas devoraverunt : opes et pretium acceperunt : viduas ejus multiplicaverunt in medio illius. "
        },
        {
            "chapter": 22,
            "verse": 26,
            "name": "Ezekiel 22:26",
            "text": "Sacerdotes ejus contempserunt legem meam, et polluerunt sanctuaria mea : inter sanctum et profanum non habuerunt distantiam, et inter pollutum et mundum non intellexerunt : et a sabbatis meis averterunt oculos suos, et coinquinabar in medio eorum. "
        },
        {
            "chapter": 22,
            "verse": 27,
            "name": "Ezekiel 22:27",
            "text": "Principes ejus in medio illius quasi lupi rapientes prædam ad effundendum sanguinem, et ad perdendas animas, et avare ad sectanda lucra. "
        },
        {
            "chapter": 22,
            "verse": 28,
            "name": "Ezekiel 22:28",
            "text": "Prophetæ autem ejus liniebant eos absque temperamento, videntes vana, et divinantes eis mendacium, dicentes : Hæc dicit Dominus Deus : cum Dominus non sit locutus. "
        },
        {
            "chapter": 22,
            "verse": 29,
            "name": "Ezekiel 22:29",
            "text": "Populi terræ calumniabantur calumniam, et rapiebant violenter : egenum et pauperem affligebant, et advenam opprimebant calumnia absque judicio. "
        },
        {
            "chapter": 22,
            "verse": 30,
            "name": "Ezekiel 22:30",
            "text": "Et quæsivi de eis virum qui interponeret sepem, et staret oppositus contra me pro terra, ne dissiparem eam : et non inveni. "
        },
        {
            "chapter": 22,
            "verse": 31,
            "name": "Ezekiel 22:31",
            "text": "Et effudi super eos indignationem meam ; in igne iræ meæ consumpsi eos : viam eorum in caput eorum reddidi, ait Dominus Deus.   "
        }
    ]
}