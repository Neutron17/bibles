{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 26,
    "book_name": "Ezekiel",
    "chapter": 38,
    "name": "Ezekiel 38",
    "verses": [
        {
            "chapter": 38,
            "verse": 1,
            "name": "Ezekiel 38:1",
            "text": "Et factus est sermo Domini ad me, dicens : "
        },
        {
            "chapter": 38,
            "verse": 2,
            "name": "Ezekiel 38:2",
            "text": "Fili hominis, pone faciem tuam contra Gog, terram Magog, principem capitis Mosoch et Thubal, et vaticinare de eo. "
        },
        {
            "chapter": 38,
            "verse": 3,
            "name": "Ezekiel 38:3",
            "text": "Et dices ad eum :   Hæc dicit Dominus Deus :  Ecce ego ad te, Gog, principem capitis Mosoch et Thubal. "
        },
        {
            "chapter": 38,
            "verse": 4,
            "name": "Ezekiel 38:4",
            "text": " Et circumagam te, et ponam frenum in maxillis tuis :  et educam te, et omnem exercitum tuum,  equos et equites vestitos loricis universos,  multitudinem magnam, hastam et clypeum arripientium et gladium. "
        },
        {
            "chapter": 38,
            "verse": 5,
            "name": "Ezekiel 38:5",
            "text": " Persæ, Æthiopes, et Libyes cum eis,  omnes scutati et galeati. "
        },
        {
            "chapter": 38,
            "verse": 6,
            "name": "Ezekiel 38:6",
            "text": " Gomer et universa agmina ejus,  domus Thogorma, latera aquilonis,  et totum robur ejus, populique multi tecum. "
        },
        {
            "chapter": 38,
            "verse": 7,
            "name": "Ezekiel 38:7",
            "text": " Præpara et instrue te,  et omnem multitudinem tuam quæ coacervata est ad te :  et esto eis in præceptum. "
        },
        {
            "chapter": 38,
            "verse": 8,
            "name": "Ezekiel 38:8",
            "text": " Post dies multos visitaberis :  in novissimo annorum venies ad terram quæ reversa est a gladio,  et congregata est de populis multis ad montes Israël,  qui fuerunt deserti jugiter :  hæc de populis educta est,  et habitabunt in ea confidenter universi. "
        },
        {
            "chapter": 38,
            "verse": 9,
            "name": "Ezekiel 38:9",
            "text": " Ascendens autem quasi tempestas venies,  et quasi nubes, ut operias terram :  tu et omnia agmina tua,  et populi multi tecum. "
        },
        {
            "chapter": 38,
            "verse": 10,
            "name": "Ezekiel 38:10",
            "text": " Hæc dicit Dominus Deus :  In die illa, ascendent sermones super cor tuum,  et cogitabis cogitationem pessimam : "
        },
        {
            "chapter": 38,
            "verse": 11,
            "name": "Ezekiel 38:11",
            "text": " et dices : Ascendam ad terram absque muro :  veniam ad quiescentes habitantesque secure :  hi omnes habitant sine muro ;  vectes et portæ non sunt eis : "
        },
        {
            "chapter": 38,
            "verse": 12,
            "name": "Ezekiel 38:12",
            "text": " ut diripias spolia, et invadas prædam ;  ut inferas manum tuam super eos qui deserti fuerant, et postea restituti,  et super populum qui est congregatus ex gentibus,  qui possidere cœpit et esse habitator umbilici terræ. "
        },
        {
            "chapter": 38,
            "verse": 13,
            "name": "Ezekiel 38:13",
            "text": " Saba, et Dedan, et negotiatores Tharsis,  et omnes leones ejus, dicent tibi :  Numquid ad sumenda spolia tu venis ?  ecce ad diripiendam prædam congregasti multitudinem tuam,  ut tollas argentum et aurum,  et auferas supellectilem atque substantiam,  et diripias manubias infinitas. "
        },
        {
            "chapter": 38,
            "verse": 14,
            "name": "Ezekiel 38:14",
            "text": " Propterea vaticinare, fili hominis, et dices ad Gog :  Hæc dicit Dominus Deus :  Numquid non in die illo,  cum habitaverit populus meus Israël confidenter,  scies ? "
        },
        {
            "chapter": 38,
            "verse": 15,
            "name": "Ezekiel 38:15",
            "text": " Et venies de loco tuo a lateribus aquilonis,  tu et populi multi tecum,  ascensores equorum universi :  cœtus magnus, et exercitus vehemens. "
        },
        {
            "chapter": 38,
            "verse": 16,
            "name": "Ezekiel 38:16",
            "text": " Et ascendes super populum meum Israël  quasi nubes, ut operias terram.  In novissimis diebus eris,  et adducam te super terram meam :  ut sciant gentes me  cum sanctificatus fuero in te in oculis eorum, o Gog ! "
        },
        {
            "chapter": 38,
            "verse": 17,
            "name": "Ezekiel 38:17",
            "text": " Hæc dicit Dominus Deus :  Tu ergo ille es, de quo locutus sum in diebus antiquis  in manu servorum meorum prophetarum Israël,  qui prophetaverunt in diebus illorum temporum,  ut adducerem te super eos. "
        },
        {
            "chapter": 38,
            "verse": 18,
            "name": "Ezekiel 38:18",
            "text": " Et erit in die illa,  in die adventus Gog super terram Israël,  ait Dominus Deus,  ascendet indignatio mea in furore meo. "
        },
        {
            "chapter": 38,
            "verse": 19,
            "name": "Ezekiel 38:19",
            "text": " Et in zelo meo, in igne iræ meæ locutus sum,  quia in die illa erit commotio magna super terram Israël : "
        },
        {
            "chapter": 38,
            "verse": 20,
            "name": "Ezekiel 38:20",
            "text": " et commovebuntur a facie mea pisces maris,  et volucres cæli, et bestiæ agri,  et omne reptile quod movetur super humum,  cunctique homines qui sunt super faciem terræ :  et subvertentur montes, et cadent sepes,  et omnis murus corruet in terram. "
        },
        {
            "chapter": 38,
            "verse": 21,
            "name": "Ezekiel 38:21",
            "text": " Et convocabo adversus eum in cunctis montibus meis gladium,  ait Dominus Deus :  gladius uniuscujusque in fratrem suum dirigetur. "
        },
        {
            "chapter": 38,
            "verse": 22,
            "name": "Ezekiel 38:22",
            "text": " Et judicabo eum peste, et sanguine,  et imbre vehementi, et lapidibus immensis :  ignem et sulphur pluam super eum,  et super exercitum ejus,  et super populos multos qui sunt cum eo. "
        },
        {
            "chapter": 38,
            "verse": 23,
            "name": "Ezekiel 38:23",
            "text": " Et magnificabor, et sanctificabor,  et notus ero in oculis multarum gentium :  et scient quia ego Dominus.  "
        }
    ]
}