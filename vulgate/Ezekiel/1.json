{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 26,
    "book_name": "Ezekiel",
    "chapter": 1,
    "name": "Ezekiel 1",
    "verses": [
        {
            "chapter": 1,
            "verse": 1,
            "name": "Ezekiel 1:1",
            "text": "Et factum est in trigesimo anno, in quarto, in quinta mensis, cum essem in medio captivorum juxta fluvium Chobar, aperti sunt cæli, et vidi visiones Dei. "
        },
        {
            "chapter": 1,
            "verse": 2,
            "name": "Ezekiel 1:2",
            "text": "In quinta mensis, ipse est annus quintus transmigrationis regis Joachin, "
        },
        {
            "chapter": 1,
            "verse": 3,
            "name": "Ezekiel 1:3",
            "text": "factum est verbum Domini ad Ezechielem filium Buzi sacerdotem, in terra Chaldæorum, secus flumen Chobar : et facta est super eum ibi manus Domini. "
        },
        {
            "chapter": 1,
            "verse": 4,
            "name": "Ezekiel 1:4",
            "text": "Et vidi, et ecce ventus turbinis veniebat ab aquilone, et nubes magna, et ignis involvens, et splendor in circuitu ejus : et de medio ejus, quasi species electri, id est, de medio ignis : "
        },
        {
            "chapter": 1,
            "verse": 5,
            "name": "Ezekiel 1:5",
            "text": "et in medio ejus similitudo quatuor animalium. Et hic aspectus eorum, similitudo hominis in eis. "
        },
        {
            "chapter": 1,
            "verse": 6,
            "name": "Ezekiel 1:6",
            "text": "Quatuor facies uni, et quatuor pennæ uni. "
        },
        {
            "chapter": 1,
            "verse": 7,
            "name": "Ezekiel 1:7",
            "text": "Pedes eorum, pedes recti, et planta pedis eorum quasi planta pedis vituli : et scintillæ quasi aspectus æris candentis. "
        },
        {
            "chapter": 1,
            "verse": 8,
            "name": "Ezekiel 1:8",
            "text": "Et manus hominis sub pennis eorum, in quatuor partibus : et facies et pennas per quatuor partes habebant. "
        },
        {
            "chapter": 1,
            "verse": 9,
            "name": "Ezekiel 1:9",
            "text": "Junctæque erant pennæ eorum alterius ad alterum : non revertebantur cum incederent, sed unumquodque ante faciem suam gradiebatur. "
        },
        {
            "chapter": 1,
            "verse": 10,
            "name": "Ezekiel 1:10",
            "text": "Similitudo autem vultus eorum, facies hominis et facies leonis a dextris ipsorum quatuor, facies autem bovis a sinistris ipsorum quatuor, et facies aquilæ desuper ipsorum quatuor. "
        },
        {
            "chapter": 1,
            "verse": 11,
            "name": "Ezekiel 1:11",
            "text": "Facies eorum et pennæ eorum extentæ desuper : duæ pennæ singulorum jungebantur, et duæ tegebant corpora eorum.  "
        },
        {
            "chapter": 1,
            "verse": 12,
            "name": "Ezekiel 1:12",
            "text": " Et unumquodque eorum coram facie sua ambulabat : ubi erat impetus spiritus, illuc gradiebantur, nec revertebantur cum ambularent. "
        },
        {
            "chapter": 1,
            "verse": 13,
            "name": "Ezekiel 1:13",
            "text": "Et similitudo animalium, aspectus eorum quasi carbonum ignis ardentium, et quasi aspectus lampadarum : hæc erat visio discurrens in medio animalium, splendor ignis, et de igne fulgur egrediens. "
        },
        {
            "chapter": 1,
            "verse": 14,
            "name": "Ezekiel 1:14",
            "text": "Et animalia ibant et revertebantur, in similitudinem fulguris coruscantis. "
        },
        {
            "chapter": 1,
            "verse": 15,
            "name": "Ezekiel 1:15",
            "text": "Cumque aspicerem animalia, apparuit rota una super terram juxta animalia, habens quatuor facies. "
        },
        {
            "chapter": 1,
            "verse": 16,
            "name": "Ezekiel 1:16",
            "text": "Et aspectus rotarum et opus earum quasi visio maris : et una similitudo ipsarum quatuor : et aspectus earum et opera quasi sit rota in medio rotæ. "
        },
        {
            "chapter": 1,
            "verse": 17,
            "name": "Ezekiel 1:17",
            "text": "Per quatuor partes earum euntes ibant, et non revertebantur cum ambularent. "
        },
        {
            "chapter": 1,
            "verse": 18,
            "name": "Ezekiel 1:18",
            "text": "Statura quoque erat rotis, et altitudo, et horribilis aspectus : et totum corpus oculis plenum in circuitu ipsarum quatuor. "
        },
        {
            "chapter": 1,
            "verse": 19,
            "name": "Ezekiel 1:19",
            "text": "Cumque ambularent animalia, ambulabant pariter et rotæ juxta ea : et cum elevarentur animalia de terra, elevabantur simul et rotæ. "
        },
        {
            "chapter": 1,
            "verse": 20,
            "name": "Ezekiel 1:20",
            "text": "Quocumque ibat spiritus, illuc, eunte spiritu, et rotæ pariter elevabantur sequentes eum : spiritus enim vitæ erat in rotis. "
        },
        {
            "chapter": 1,
            "verse": 21,
            "name": "Ezekiel 1:21",
            "text": "Cum euntibus ibant, et cum stantibus stabant : et cum elevatis a terra, pariter elevabantur et rotæ sequentes ea, quia spiritus vitæ erat in rotis.  "
        },
        {
            "chapter": 1,
            "verse": 22,
            "name": "Ezekiel 1:22",
            "text": " Et similitudo super capita animalium firmamenti, quasi aspectus crystalli horribilis, et extenti super capita eorum desuper. "
        },
        {
            "chapter": 1,
            "verse": 23,
            "name": "Ezekiel 1:23",
            "text": "Sub firmamento autem pennæ eorum rectæ alterius ad alterum : unumquodque duabus alis velabat corpus suum, et alterum similiter velabatur. "
        },
        {
            "chapter": 1,
            "verse": 24,
            "name": "Ezekiel 1:24",
            "text": "Et audiebam sonum alarum, quasi sonum aquarum multarum, quasi sonum sublimis Dei : cum ambularent, quasi sonus erat multitudinis ut sonus castrorum : cumque starent, demittebantur pennæ eorum. "
        },
        {
            "chapter": 1,
            "verse": 25,
            "name": "Ezekiel 1:25",
            "text": "Nam cum fieret vox super firmamentum quod erat super caput eorum, stabant, et submittebant alas suas. "
        },
        {
            "chapter": 1,
            "verse": 26,
            "name": "Ezekiel 1:26",
            "text": "Et super firmamentum quod erat imminens capiti eorum, quasi aspectus lapidis sapphiri similitudo throni : et super similitudinem throni similitudo quasi aspectus hominis desuper. "
        },
        {
            "chapter": 1,
            "verse": 27,
            "name": "Ezekiel 1:27",
            "text": "Et vidi quasi speciem electri, velut aspectum ignis, intrinsecus ejus per circuitum : a lumbis ejus et desuper, et a lumbis ejus usque deorsum, vidi quasi speciem ignis splendentis in circuitu, "
        },
        {
            "chapter": 1,
            "verse": 28,
            "name": "Ezekiel 1:28",
            "text": "velut aspectum arcus cum fuerit in nube in die pluviæ. Hic erat aspectus splendoris per gyrum.   "
        }
    ]
}