{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 26,
    "book_name": "Ezekiel",
    "chapter": 26,
    "name": "Ezekiel 26",
    "verses": [
        {
            "chapter": 26,
            "verse": 1,
            "name": "Ezekiel 26:1",
            "text": "Et factum est in undecimo anno, prima mensis : factus est sermo Domini ad me, dicens :  "
        },
        {
            "chapter": 26,
            "verse": 2,
            "name": "Ezekiel 26:2",
            "text": "  Fili hominis, pro eo quod dixit Tyrus de Jerusalem :  Euge, confractæ sunt portæ populorum,  conversa est ad me :  implebor ; deserta est : "
        },
        {
            "chapter": 26,
            "verse": 3,
            "name": "Ezekiel 26:3",
            "text": " propterea hæc dicit Dominus Deus :  Ecce ego super te, Tyre,  et ascendere faciam ad te gentes multas,  sicut ascendit mare fluctuans. "
        },
        {
            "chapter": 26,
            "verse": 4,
            "name": "Ezekiel 26:4",
            "text": " Et dissipabunt muros Tyri,  et destruent turres ejus :  et radam pulverem ejus de ea,  et dabo eam in limpidissimam petram. "
        },
        {
            "chapter": 26,
            "verse": 5,
            "name": "Ezekiel 26:5",
            "text": " Siccatio sagenarum erit in medio maris,  quia ego locutus sum, ait Dominus Deus :  et erit in direptionem gentibus. "
        },
        {
            "chapter": 26,
            "verse": 6,
            "name": "Ezekiel 26:6",
            "text": " Filiæ quoque ejus quæ sunt in agro,  gladio interficientur :  et scient quia ego Dominus. "
        },
        {
            "chapter": 26,
            "verse": 7,
            "name": "Ezekiel 26:7",
            "text": " Quia hæc dicit Dominus Deus :  Ecce ego adducam ad Tyrum  Nabuchodonosor regem Babylonis ab aquilone,  regem regum,  cum equis, et curribus, et equitibus,  et cœtu, populoque magno. "
        },
        {
            "chapter": 26,
            "verse": 8,
            "name": "Ezekiel 26:8",
            "text": " Filias tuas quæ sunt in agro, gladio interficiet,  et circumdabit te munitionibus,  et comportabit aggerem in gyro,  et elevabit contra te clypeum : "
        },
        {
            "chapter": 26,
            "verse": 9,
            "name": "Ezekiel 26:9",
            "text": " et vineas et arietes temperabit in muros tuos,  et turres tuas destruet in armatura sua. "
        },
        {
            "chapter": 26,
            "verse": 10,
            "name": "Ezekiel 26:10",
            "text": " Inundatione equorum ejus operiet te pulvis eorum :  a sonitu equitum, et rotarum, et curruum, movebuntur muri tui,  cum ingressus fuerit portas tuas quasi per introitum urbis dissipatæ. "
        },
        {
            "chapter": 26,
            "verse": 11,
            "name": "Ezekiel 26:11",
            "text": " Ungulis equorum suorum conculcabit omnes plateas tuas :  populum tuum gladio cædet,  et statuæ tuæ nobiles in terram corruent. "
        },
        {
            "chapter": 26,
            "verse": 12,
            "name": "Ezekiel 26:12",
            "text": " Vastabunt opes tuas,  diripient negotiationes tuas,  et destruent muros tuos,  et domos tuas præclaras subvertent :  et lapides tuos, et ligna tua, et pulverem tuum  in medio aquarum ponent. "
        },
        {
            "chapter": 26,
            "verse": 13,
            "name": "Ezekiel 26:13",
            "text": " Et quiescere faciam multitudinem canticorum tuorum :  et sonitus cithararum tuarum non audietur amplius. "
        },
        {
            "chapter": 26,
            "verse": 14,
            "name": "Ezekiel 26:14",
            "text": " Et dabo te in limpidissimam petram,  siccatio sagenarum eris,  nec ædificaberis ultra,  quia ego locutus sum, ait Dominus Deus. "
        },
        {
            "chapter": 26,
            "verse": 15,
            "name": "Ezekiel 26:15",
            "text": " Hæc dicit Dominus Deus Tyro :  Numquid non a sonitu ruinæ tuæ,  et gemitu interfectorum tuorum,  cum occisi fuerint in medio tui,  commovebuntur insulæ ? "
        },
        {
            "chapter": 26,
            "verse": 16,
            "name": "Ezekiel 26:16",
            "text": " Et descendent de sedibus suis omnes principes maris,  et auferent exuvias suas,  et vestimenta sua varia abjicient,  et induentur stupore :  in terra sedebunt,  et attoniti super repentino casu tuo admirabuntur : "
        },
        {
            "chapter": 26,
            "verse": 17,
            "name": "Ezekiel 26:17",
            "text": " et assumentes super te lamentum, dicent tibi :  Quomodo peristi, quæ habitas in mari, urbs inclyta,  quæ fuisti fortis in mari cum habitatoribus tuis,  quos formidabant universi ? "
        },
        {
            "chapter": 26,
            "verse": 18,
            "name": "Ezekiel 26:18",
            "text": " Nunc stupebunt naves in die pavoris tui,  et turbabuntur insulæ in mari,  eo quod nullus egrediatur ex te. "
        },
        {
            "chapter": 26,
            "verse": 19,
            "name": "Ezekiel 26:19",
            "text": " Quia hæc dicit Dominus Deus :  Cum dedero te urbem desolatam,  sicut civitates quæ non habitantur ;  et adduxero super te abyssum,  et operuerint te aquæ multæ ; "
        },
        {
            "chapter": 26,
            "verse": 20,
            "name": "Ezekiel 26:20",
            "text": " et detraxero te cum his qui descendunt in lacum  ad populum sempiternum ;  et collocavero te in terra novissima sicut solitudines veteres,  cum his qui deducuntur in lacum,  ut non habiteris ;  porro cum dedero gloriam in terra viventium : "
        },
        {
            "chapter": 26,
            "verse": 21,
            "name": "Ezekiel 26:21",
            "text": " in nihilum redigam te, et non eris :  et requisita non invenieris ultra in sempiternum,  dicit Dominus Deus.  "
        }
    ]
}