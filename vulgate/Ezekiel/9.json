{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 26,
    "book_name": "Ezekiel",
    "chapter": 9,
    "name": "Ezekiel 9",
    "verses": [
        {
            "chapter": 9,
            "verse": 1,
            "name": "Ezekiel 9:1",
            "text": "Et clamavit in auribus meis voce magna, dicens : Appropinquaverunt visitationes urbis, et unusquisque vas interfectionis habet in manu sua. "
        },
        {
            "chapter": 9,
            "verse": 2,
            "name": "Ezekiel 9:2",
            "text": "Et ecce sex viri veniebant de via portæ superioris, quæ respicit ad aquilonem, et uniuscujusque vas interitus in manu ejus : vir quoque unus in medio eorum vestitus erat lineis, et atramentarium scriptoris ad renes ejus : et ingressi sunt, et steterunt juxta altare æreum. "
        },
        {
            "chapter": 9,
            "verse": 3,
            "name": "Ezekiel 9:3",
            "text": "Et gloria Domini Israël assumpta est de cherub, quæ erat super eum ad limen domus : et vocavit virum qui indutus erat lineis, et atramentarium scriptoris habebat in lumbis suis : "
        },
        {
            "chapter": 9,
            "verse": 4,
            "name": "Ezekiel 9:4",
            "text": "et dixit Dominus ad eum : Transi per mediam civitatem, in medio Jerusalem, et signa thau super frontes virorum gementium et dolentium super cunctis abominationibus quæ fiunt in medio ejus. "
        },
        {
            "chapter": 9,
            "verse": 5,
            "name": "Ezekiel 9:5",
            "text": "Et illis dixit, audiente me : Transite per civitatem sequentes eum, et percutite : non parcat oculus vester, neque misereamini : "
        },
        {
            "chapter": 9,
            "verse": 6,
            "name": "Ezekiel 9:6",
            "text": "senem, adolescentulum et virginem, parvulum et mulieres interficite usque ad internecionem : omnem autem super quem videritis thau, ne occidatis : et a sanctuario meo incipite. Cœperunt ergo a viris senioribus, qui erant ante faciem domus. "
        },
        {
            "chapter": 9,
            "verse": 7,
            "name": "Ezekiel 9:7",
            "text": "Et dixit ad eos : Contaminate domum, et implete atria interfectis ; egredimini. Et egressi sunt, et percutiebant eos qui erant in civitate. "
        },
        {
            "chapter": 9,
            "verse": 8,
            "name": "Ezekiel 9:8",
            "text": "Et cæde completa, remansi ego, ruique super faciem meam, et clamans aio : Heu ! heu ! heu ! Domine Deus : ergone disperdes omnes reliquias Israël, effundens furorem tuum super Jerusalem ? "
        },
        {
            "chapter": 9,
            "verse": 9,
            "name": "Ezekiel 9:9",
            "text": "Et dixit ad me : Iniquitas domus Israël et Juda magna est nimis valde, et repleta est terra sanguinibus, et civitas repleta est aversione : dixerunt enim : Dereliquit Dominus terram, et Dominus non videt. "
        },
        {
            "chapter": 9,
            "verse": 10,
            "name": "Ezekiel 9:10",
            "text": "Igitur et meus non parcet oculus, neque miserebor : viam eorum super caput eorum reddam. "
        },
        {
            "chapter": 9,
            "verse": 11,
            "name": "Ezekiel 9:11",
            "text": "Et ecce vir qui erat indutus lineis, qui habebat atramentarium in dorso suo, respondit verbum, dicens : Feci sicut præcepisti mihi.   "
        }
    ]
}