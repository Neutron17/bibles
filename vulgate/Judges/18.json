{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 7,
    "book_name": "Judges",
    "chapter": 18,
    "name": "Judges 18",
    "verses": [
        {
            "chapter": 18,
            "verse": 1,
            "name": "Judges 18:1",
            "text": "In diebus illis non erat rex in Israël, et tribus Dan quærebat possessionem sibi, ut habitaret in ea : usque ad illum enim diem inter ceteras tribus sortem non acceperat. "
        },
        {
            "chapter": 18,
            "verse": 2,
            "name": "Judges 18:2",
            "text": "Miserunt ergo filii Dan stirpis et familiæ suæ quinque viros fortissimos de Saraa et Esthaol, ut explorarent terram, et diligenter inspicerent : dixeruntque eis : Ite, et considerate terram. Qui cum pergentes venissent in montem Ephraim, et intrassent domum Michæ, requieverunt ibi : "
        },
        {
            "chapter": 18,
            "verse": 3,
            "name": "Judges 18:3",
            "text": "et agnoscentes vocem adolescentis Levitæ, utentesque illius diversorio, dixerunt ad eum : Quis te huc adducit ? quid hic agis ? quam ob causam huc venire voluisti ? "
        },
        {
            "chapter": 18,
            "verse": 4,
            "name": "Judges 18:4",
            "text": "Qui respondit eis : Hæc et hæc præstitit mihi Michas, et me mercede conduxit, ut sim ei sacerdos. "
        },
        {
            "chapter": 18,
            "verse": 5,
            "name": "Judges 18:5",
            "text": "Rogaverunt autem eum ut consuleret Dominum ut scire possent an prospero itinere pergerent, et res haberet effectum. "
        },
        {
            "chapter": 18,
            "verse": 6,
            "name": "Judges 18:6",
            "text": "Qui respondit eis : Ite in pace : Dominus respicit viam vestram, et iter quo pergitis. "
        },
        {
            "chapter": 18,
            "verse": 7,
            "name": "Judges 18:7",
            "text": "Euntes igitur quinque viri venerunt Lais : videruntque populum habitantem in ea absque ullo timore, juxta consuetudinem Sidoniorum, securum et quietum, nullo ei penitus resistente, magnarumque opum, et procul a Sidone atque a cunctis hominibus separatum.  "
        },
        {
            "chapter": 18,
            "verse": 8,
            "name": "Judges 18:8",
            "text": " Reversique ad fratres suos in Saraa et Esthaol, et quid egissent sciscitantibus responderunt : "
        },
        {
            "chapter": 18,
            "verse": 9,
            "name": "Judges 18:9",
            "text": "Surgite, ascendamus ad eos : vidimus enim terram valde opulentam et uberem. Nolite negligere, nolite cessare : eamus, et possideamus eam : nullus erit labor. "
        },
        {
            "chapter": 18,
            "verse": 10,
            "name": "Judges 18:10",
            "text": "Intrabimus ad securos, in regionem latissimam, tradetque nobis Dominus locum, in quo nullius rei est penuria eorum quæ gignuntur in terra. "
        },
        {
            "chapter": 18,
            "verse": 11,
            "name": "Judges 18:11",
            "text": "Profecti igitur sunt de cognatione Dan, id est, de Saraa et Esthaol, sexcenti viri accincti armis bellicis, "
        },
        {
            "chapter": 18,
            "verse": 12,
            "name": "Judges 18:12",
            "text": "ascendentesque manserunt in Cariathiarim Judæ : qui locus ex eo tempore Castrorum Dan nomen accepit, et est post tergum Cariathiarim. "
        },
        {
            "chapter": 18,
            "verse": 13,
            "name": "Judges 18:13",
            "text": "Inde transierunt in montem Ephraim. Cumque venissent ad domum Michæ, "
        },
        {
            "chapter": 18,
            "verse": 14,
            "name": "Judges 18:14",
            "text": "dixerunt quinque viri, qui prius missi fuerant ad considerandam terram Lais, ceteris fratribus suis : Nostis quod in domibus istis sit ephod, et theraphim, et sculptile, atque conflatile : videte quid vobis placeat.  "
        },
        {
            "chapter": 18,
            "verse": 15,
            "name": "Judges 18:15",
            "text": " Et cum paululum declinassent, ingressi sunt domum adolescentis Levitæ, qui erat in domo Michæ : salutaveruntque eum verbis pacificis. "
        },
        {
            "chapter": 18,
            "verse": 16,
            "name": "Judges 18:16",
            "text": "Sexcenti autem viri ita ut erant armati, stabant ante ostium. "
        },
        {
            "chapter": 18,
            "verse": 17,
            "name": "Judges 18:17",
            "text": "At illi, qui ingressi fuerant domum juvenis, sculptile, et ephod, et theraphim, atque conflatile tollere nitebantur, et sacerdos stabat ante ostium, sexcentis viris fortissimis haud procul expectantibus. "
        },
        {
            "chapter": 18,
            "verse": 18,
            "name": "Judges 18:18",
            "text": "Tulerunt igitur qui intraverant sculptile, ephod, et idola, atque conflatile. Quibus dixit sacerdos : Quid facitis ? "
        },
        {
            "chapter": 18,
            "verse": 19,
            "name": "Judges 18:19",
            "text": "Cui responderunt : Tace et pone digitum super os tuum : venique nobiscum, ut habeamus te patrem, ac sacerdotem. Quid tibi melius est, ut sis sacerdos in domo unius viri, an in una tribu et familia in Israël ? "
        },
        {
            "chapter": 18,
            "verse": 20,
            "name": "Judges 18:20",
            "text": "Quod cum audisset, acquievit sermonibus eorum, et tulit ephod, et idola, ac sculptile, et profectus est cum eis. "
        },
        {
            "chapter": 18,
            "verse": 21,
            "name": "Judges 18:21",
            "text": "Qui cum pergerent, et ante se ire fecissent parvulos ac jumenta, et omne quod erat pretiosum, "
        },
        {
            "chapter": 18,
            "verse": 22,
            "name": "Judges 18:22",
            "text": "et jam a domo Michæ essent procul, viri qui habitabant in ædibus Michæ conclamantes secuti sunt, "
        },
        {
            "chapter": 18,
            "verse": 23,
            "name": "Judges 18:23",
            "text": "et post tergum clamare cœperunt. Qui cum respexissent, dixerunt ad Micham : Quid tibi vis ? cur clamas ? "
        },
        {
            "chapter": 18,
            "verse": 24,
            "name": "Judges 18:24",
            "text": "Qui respondit : Deos meos, quos mihi feci, tulistis, et sacerdotem, et omnia quæ habeo, et dicitis : Quid tibi est ? "
        },
        {
            "chapter": 18,
            "verse": 25,
            "name": "Judges 18:25",
            "text": "Dixeruntque ei filii Dan : Cave ne ultra loquaris ad nos, et veniant ad te viri animo concitati, et ipse cum omni domo tua pereas. "
        },
        {
            "chapter": 18,
            "verse": 26,
            "name": "Judges 18:26",
            "text": "Et sic cœpto itinere perrexerunt. Videns autem Michas quod fortiores se essent, reversus est in domum suam.  "
        },
        {
            "chapter": 18,
            "verse": 27,
            "name": "Judges 18:27",
            "text": " Sexcenti autem viri tulerunt sacerdotem, et quæ supra diximus : veneruntque in Lais ad populum quiescentem atque securum, et percusserunt eos in ore gladii : urbemque incendio tradiderunt, "
        },
        {
            "chapter": 18,
            "verse": 28,
            "name": "Judges 18:28",
            "text": "nullo penitus ferente præsidium, eo quod procul habitarent a Sidone, et cum nullo hominum haberent quidquam societatis ac negotii. Erat autem civitas sita in regione Rohob : quam rursum exstruentes habitaverunt in ea, "
        },
        {
            "chapter": 18,
            "verse": 29,
            "name": "Judges 18:29",
            "text": "vocato nomine civitatis Dan, juxta vocabulum patris sui, quem genuerat Israël, quæ prius Lais dicebatur. "
        },
        {
            "chapter": 18,
            "verse": 30,
            "name": "Judges 18:30",
            "text": "Posueruntque sibi sculptile, et Jonathan filium Gersam filii Moysi ac filios ejus sacerdotes in tribu Dan, usque ad diem captivitatis suæ. "
        },
        {
            "chapter": 18,
            "verse": 31,
            "name": "Judges 18:31",
            "text": "Mansitque apud eos idolum Michæ omni tempore quo fuit domus Dei in Silo. In diebus illis non erat rex in Israël.   "
        }
    ]
}