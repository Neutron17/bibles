{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 7,
    "book_name": "Judges",
    "chapter": 5,
    "name": "Judges 5",
    "verses": [
        {
            "chapter": 5,
            "verse": 1,
            "name": "Judges 5:1",
            "text": "Cecineruntque Debbora et Barac filius Abinoëm in illo die, dicentes :  "
        },
        {
            "chapter": 5,
            "verse": 2,
            "name": "Judges 5:2",
            "text": "  Qui sponte obtulistis de Israël animas vestras ad periculum,  benedicite Domino. "
        },
        {
            "chapter": 5,
            "verse": 3,
            "name": "Judges 5:3",
            "text": " Audite, reges ; auribus percipite, principes :  ego sum, ego sum, quæ Domino canam,  psallam Domino Deo Israël. "
        },
        {
            "chapter": 5,
            "verse": 4,
            "name": "Judges 5:4",
            "text": " Domine, cum exires de Seir,  et transires per regiones Edom,  terra mota est,  cælique ac nubes distillaverunt aquis. "
        },
        {
            "chapter": 5,
            "verse": 5,
            "name": "Judges 5:5",
            "text": " Montes fluxerunt a facie Domini,  et Sinai a facie Domini Dei Israël. "
        },
        {
            "chapter": 5,
            "verse": 6,
            "name": "Judges 5:6",
            "text": " In diebus Samgar filii Anath,  in diebus Jahel quieverunt semitæ :  et qui ingrediebantur per eas,  ambulaverunt per calles devios. "
        },
        {
            "chapter": 5,
            "verse": 7,
            "name": "Judges 5:7",
            "text": " Cessaverunt fortes in Israël, et quieverunt :  donec surgeret Debbora,  surgeret mater in Israël. "
        },
        {
            "chapter": 5,
            "verse": 8,
            "name": "Judges 5:8",
            "text": " Nova bella elegit Dominus,  et portas hostium ipse subvertit :  clypeus et hasta si apparuerint  in quadraginta millibus Israël. "
        },
        {
            "chapter": 5,
            "verse": 9,
            "name": "Judges 5:9",
            "text": " Cor meum diligit principes Israël :  qui propria voluntate obtulistis vos discrimini,  benedicite Domino. "
        },
        {
            "chapter": 5,
            "verse": 10,
            "name": "Judges 5:10",
            "text": " Qui ascenditis super nitentes asinos,  et sedetis in judicio,  et ambulatis in via,  loquimini. "
        },
        {
            "chapter": 5,
            "verse": 11,
            "name": "Judges 5:11",
            "text": " Ubi collisi sunt currus,  et hostium suffocatus est exercitus,  ibi narrentur justitiæ Domini,  et clementia in fortes Israël :  tunc descendit populus Domini ad portas,  et obtinuit principatum. "
        },
        {
            "chapter": 5,
            "verse": 12,
            "name": "Judges 5:12",
            "text": " Surge, surge Debbora ;  surge, surge, et loquere canticum :  surge Barac, et apprehende captivos tuos, fili Abinoëm. "
        },
        {
            "chapter": 5,
            "verse": 13,
            "name": "Judges 5:13",
            "text": " Salvatæ sunt reliquiæ populi :  Dominus in fortibus dimicavit. "
        },
        {
            "chapter": 5,
            "verse": 14,
            "name": "Judges 5:14",
            "text": " Ex Ephraim delevit eos in Amalec,  et post eum ex Benjamin in populos tuos, o Amalec :  de Machir principes descenderunt,  et de Zabulon qui exercitum ducerent ad bellandum. "
        },
        {
            "chapter": 5,
            "verse": 15,
            "name": "Judges 5:15",
            "text": " Duces Issachar fuere cum Debbora,  et Barac vestigia sunt secuti,  qui quasi in præceps ac barathrum se discrimini dedit :  diviso contra se Ruben,  magnanimorum reperta est contentio. "
        },
        {
            "chapter": 5,
            "verse": 16,
            "name": "Judges 5:16",
            "text": " Quare habitas inter duos terminos,  ut audias sibilos gregum ?  diviso contra se Ruben,  magnanimorum reperta est contentio. "
        },
        {
            "chapter": 5,
            "verse": 17,
            "name": "Judges 5:17",
            "text": " Galaad trans Jordanem quiescebat,  et Dan vacabat navibus :  Aser habitabat in littore maris,  et in portubus morabatur. "
        },
        {
            "chapter": 5,
            "verse": 18,
            "name": "Judges 5:18",
            "text": " Zabulon vero et Nephthali obtulerunt animas suas morti  in regione Merome. "
        },
        {
            "chapter": 5,
            "verse": 19,
            "name": "Judges 5:19",
            "text": " Venerunt reges et pugnaverunt :  pugnaverunt reges Chanaan  in Thanach juxta aquas Mageddo,  et tamen nihil tulere prædantes. "
        },
        {
            "chapter": 5,
            "verse": 20,
            "name": "Judges 5:20",
            "text": " De cælo dimicatum est contra eos :  stellæ manentes in ordine et cursu suo,  adversus Sisaram pugnaverunt. "
        },
        {
            "chapter": 5,
            "verse": 21,
            "name": "Judges 5:21",
            "text": " Torrens Cison traxit cadavera eorum,  torrens Cadumim, torrens Cison :  conculca, anima mea, robustos. "
        },
        {
            "chapter": 5,
            "verse": 22,
            "name": "Judges 5:22",
            "text": " Ungulæ equorum ceciderunt, fugientibus impetu,  et per præceps ruentibus fortissimis hostium. "
        },
        {
            "chapter": 5,
            "verse": 23,
            "name": "Judges 5:23",
            "text": " Maledicite terræ Meroz, dixit angelus Domini :  maledicite habitatoribus ejus,  quia non venerunt ad auxilium Domini,  in adjutorium fortissimorum ejus. "
        },
        {
            "chapter": 5,
            "verse": 24,
            "name": "Judges 5:24",
            "text": " Benedicta inter mulieres Jahel uxor Haber Cinæi,  et benedicatur in tabernaculo suo. "
        },
        {
            "chapter": 5,
            "verse": 25,
            "name": "Judges 5:25",
            "text": " Aquam petenti lac dedit,  et in phiala principum obtulit butyrum. "
        },
        {
            "chapter": 5,
            "verse": 26,
            "name": "Judges 5:26",
            "text": " Sinistram manum misit ad clavum,  et dexteram ad fabrorum malleos.  Percussitque Sisaram quærens in capite vulneri locum,  et tempus valide perforans : "
        },
        {
            "chapter": 5,
            "verse": 27,
            "name": "Judges 5:27",
            "text": " inter pedes ejus ruit ; defecit, et mortuus est :  volvebatur ante pedes ejus,  et jacebat exanimis et miserabilis. "
        },
        {
            "chapter": 5,
            "verse": 28,
            "name": "Judges 5:28",
            "text": " Per fenestram respiciens, ululabat mater ejus :  et de cœnaculo loquebatur :  Cur moratur regredi currus ejus ?  quare tardaverunt pedes quadrigarum illius ? "
        },
        {
            "chapter": 5,
            "verse": 29,
            "name": "Judges 5:29",
            "text": " Una sapientior ceteris uxoribus ejus,  hæc socrui verba respondit : "
        },
        {
            "chapter": 5,
            "verse": 30,
            "name": "Judges 5:30",
            "text": " Forsitan nunc dividit spolia,  et pulcherrima feminarum eligitur ei :  vestes diversorum colorum Sisaræ traduntur in prædam,  et supellex varia ad ornanda colla congeritur. "
        },
        {
            "chapter": 5,
            "verse": 31,
            "name": "Judges 5:31",
            "text": " Sic pereant omnes inimici tui, Domine :  qui autem diligunt te, sicut sol in ortu suo splendet, ita rutilent. "
        },
        {
            "chapter": 5,
            "verse": 32,
            "name": "Judges 5:32",
            "text": "Quievitque terra per quadraginta annos.  "
        }
    ]
}