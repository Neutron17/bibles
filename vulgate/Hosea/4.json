{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 28,
    "book_name": "Hosea",
    "chapter": 4,
    "name": "Hosea 4",
    "verses": [
        {
            "chapter": 4,
            "verse": 1,
            "name": "Hosea 4:1",
            "text": "Audite verbum Domini, filii Israël,  quia judicium Domino cum habitatoribus terræ :  non est enim veritas, et non est misericordia,  et non est scientia Dei in terra. "
        },
        {
            "chapter": 4,
            "verse": 2,
            "name": "Hosea 4:2",
            "text": " Maledictum, et mendacium,  et homicidium, et furtum, et adulterium inundaverunt,  et sanguis sanguinem tetigit. "
        },
        {
            "chapter": 4,
            "verse": 3,
            "name": "Hosea 4:3",
            "text": " Propter hoc lugebit terra,  et infirmabitur omnis qui habitat in ea,  in bestia agri, et in volucre cæli ;  sed et pisces maris congregabuntur. "
        },
        {
            "chapter": 4,
            "verse": 4,
            "name": "Hosea 4:4",
            "text": " Verumtamen unusquisque non judicet,  et non arguatur vir :  populus enim tuus sicut hi qui contradicunt sacerdoti. "
        },
        {
            "chapter": 4,
            "verse": 5,
            "name": "Hosea 4:5",
            "text": " Et corrues hodie,  et corruet etiam propheta tecum.  Nocte tacere feci matrem tuam. "
        },
        {
            "chapter": 4,
            "verse": 6,
            "name": "Hosea 4:6",
            "text": " Conticuit populus meus,  eo quod non habuerit scientiam :  quia tu scientiam repulisti,  repellam te, ne sacerdotio fungaris mihi ;  et oblita es legis Dei tui,  obliviscar filiorum tuorum et ego. "
        },
        {
            "chapter": 4,
            "verse": 7,
            "name": "Hosea 4:7",
            "text": " Secundum multitudinem eorum sic peccaverunt mihi :  gloriam eorum in ignominiam commutabo. "
        },
        {
            "chapter": 4,
            "verse": 8,
            "name": "Hosea 4:8",
            "text": " Peccata populi mei comedent,  et ad iniquitatem eorum sublevabunt animas eorum. "
        },
        {
            "chapter": 4,
            "verse": 9,
            "name": "Hosea 4:9",
            "text": " Et erit sicut populus, sic sacerdos ;  et visitabo super eum vias ejus,  et cogitationes ejus reddam ei. "
        },
        {
            "chapter": 4,
            "verse": 10,
            "name": "Hosea 4:10",
            "text": " Et comedent, et non saturabuntur ;  fornicati sunt, et non cessaverunt :  quoniam Dominum dereliquerunt in non custodiendo. "
        },
        {
            "chapter": 4,
            "verse": 11,
            "name": "Hosea 4:11",
            "text": " Fornicatio, et vinum, et ebrietas auferunt cor. "
        },
        {
            "chapter": 4,
            "verse": 12,
            "name": "Hosea 4:12",
            "text": " Populus meus in ligno suo interrogavit,  et baculus ejus annuntiavit ei ;  spiritus enim fornicationum decepit eos,  et fornicati sunt a Deo suo. "
        },
        {
            "chapter": 4,
            "verse": 13,
            "name": "Hosea 4:13",
            "text": " Super capita montium sacrificabant,  et super colles ascendebant thymiama ;  subtus quercum, et populum, et terebinthum,  quia bona erat umbra ejus ;  ideo fornicabuntur filiæ vestræ,  et sponsæ vestræ adulteræ erunt. "
        },
        {
            "chapter": 4,
            "verse": 14,
            "name": "Hosea 4:14",
            "text": " Non visitabo super filias vestras cum fuerint fornicatæ,  et super sponsas vestras cum adulteraverint,  quoniam ipsi cum meretricibus conversabantur,  et cum effeminatis sacrificabant ;  et populus non intelligens vapulabit. "
        },
        {
            "chapter": 4,
            "verse": 15,
            "name": "Hosea 4:15",
            "text": " Si fornicaris tu, Israël,  non delinquat saltem Juda ;  et nolite ingredi in Galgala,  et ne ascenderitis in Bethaven,  neque juraveritis : Vivit Dominus ! "
        },
        {
            "chapter": 4,
            "verse": 16,
            "name": "Hosea 4:16",
            "text": " Quoniam sicut vacca lasciviens declinavit Israël ;  nunc pascet eos Dominus, quasi agnum in latitudine. "
        },
        {
            "chapter": 4,
            "verse": 17,
            "name": "Hosea 4:17",
            "text": " Particeps idolorum Ephraim : dimitte eum. "
        },
        {
            "chapter": 4,
            "verse": 18,
            "name": "Hosea 4:18",
            "text": " Separatum est convivium eorum ;  fornicatione fornicati sunt :  dilexerunt afferre ignominiam protectores ejus. "
        },
        {
            "chapter": 4,
            "verse": 19,
            "name": "Hosea 4:19",
            "text": " Ligavit eum spiritus in alis suis,  et confundentur a sacrificiis suis.  "
        }
    ]
}