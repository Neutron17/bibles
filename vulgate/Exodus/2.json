{
    "translation": "Vulgata Clementina",
    "abbreviation": "vulgate",
    "lang": "la",
    "language": "Latin",
    "direction": "LTR",
    "encoding": "UTF-8",
    "book_nr": 2,
    "book_name": "Exodus",
    "chapter": 2,
    "name": "Exodus 2",
    "verses": [
        {
            "chapter": 2,
            "verse": 1,
            "name": "Exodus 2:1",
            "text": "Egressus est post hæc vir de domo Levi : et accepit uxorem stirpis suæ. "
        },
        {
            "chapter": 2,
            "verse": 2,
            "name": "Exodus 2:2",
            "text": "Quæ concepit, et peperit filium : et videns eum elegantem, abscondit tribus mensibus. "
        },
        {
            "chapter": 2,
            "verse": 3,
            "name": "Exodus 2:3",
            "text": "Cumque jam celare non posset, sumpsit fiscellam scirpeam, et linivit eam bitumine ac pice : posuitque intus infantulum, et exposuit eum in carecto ripæ fluminis, "
        },
        {
            "chapter": 2,
            "verse": 4,
            "name": "Exodus 2:4",
            "text": "stante procul sorore ejus, et considerante eventum rei. "
        },
        {
            "chapter": 2,
            "verse": 5,
            "name": "Exodus 2:5",
            "text": "Ecce autem descendebat filia Pharaonis ut lavaretur in flumine : et puellæ ejus gradiebantur per crepidinem alvei. Quæ cum vidisset fiscellam in papyrione, misit unam e famulabus suis : et allatam "
        },
        {
            "chapter": 2,
            "verse": 6,
            "name": "Exodus 2:6",
            "text": "aperiens, cernensque in ea parvulum vagientem, miserta ejus, ait : De infantibus Hebræorum est hic. "
        },
        {
            "chapter": 2,
            "verse": 7,
            "name": "Exodus 2:7",
            "text": "Cui soror pueri : Vis, inquit, ut vadam, et vocem tibi mulierem hebræam, quæ nutrire possit infantulum ? "
        },
        {
            "chapter": 2,
            "verse": 8,
            "name": "Exodus 2:8",
            "text": "Respondit : Vade. Perrexit puella et vocavit matrem suam. "
        },
        {
            "chapter": 2,
            "verse": 9,
            "name": "Exodus 2:9",
            "text": "Ad quam locuta filia Pharaonis : Accipe, ait, puerum istum, et nutri mihi : ego dabo tibi mercedem tuam. Suscepit mulier, et nutrivit puerum : adultumque tradidit filiæ Pharaonis. "
        },
        {
            "chapter": 2,
            "verse": 10,
            "name": "Exodus 2:10",
            "text": "Quem illa adoptavit in locum filii, vocavitque nomen ejus Moyses, dicens : Quia de aqua tuli eum.  "
        },
        {
            "chapter": 2,
            "verse": 11,
            "name": "Exodus 2:11",
            "text": " In diebus illis postquam creverat Moyses, egressus est ad fratres suos : viditque afflictionem eorum, et virum ægyptium percutientem quemdam de Hebræis fratribus suis. "
        },
        {
            "chapter": 2,
            "verse": 12,
            "name": "Exodus 2:12",
            "text": "Cumque circumspexisset huc atque illuc, et nullum adesse vidisset, percussum Ægyptium abscondit sabulo. "
        },
        {
            "chapter": 2,
            "verse": 13,
            "name": "Exodus 2:13",
            "text": "Et egressus die altero conspexit duos Hebræos rixantes : dixitque ei qui faciebat injuriam : Quare percutis proximum tuum ? "
        },
        {
            "chapter": 2,
            "verse": 14,
            "name": "Exodus 2:14",
            "text": "Qui respondit : Quis te constituit principem et judicem super nos ? num occidere me tu vis, sicut heri occidisti Ægyptium ? Timuit Moyses, et ait : Quomodo palam factum est verbum istud ?  "
        },
        {
            "chapter": 2,
            "verse": 15,
            "name": "Exodus 2:15",
            "text": " Audivitque Pharao sermonem hunc, et quærebat occidere Moysen : qui fugiens de conspectu ejus, moratus est in terra Madian, et sedit juxta puteum. "
        },
        {
            "chapter": 2,
            "verse": 16,
            "name": "Exodus 2:16",
            "text": "Erant autem sacerdoti Madian septem filiæ, quæ venerunt ad hauriendam aquam : et impletis canalibus adaquare cupiebant greges patris sui. "
        },
        {
            "chapter": 2,
            "verse": 17,
            "name": "Exodus 2:17",
            "text": "Supervenere pastores, et ejecerunt eas : surrexitque Moyses, et defensis puellis, adaquavit oves earum. "
        },
        {
            "chapter": 2,
            "verse": 18,
            "name": "Exodus 2:18",
            "text": "Quæ cum revertissent ad Raguel patrem suum, dixit ad eas : Cur velocius venistis solito ? "
        },
        {
            "chapter": 2,
            "verse": 19,
            "name": "Exodus 2:19",
            "text": "Responderunt : Vir ægyptius liberavit nos de manu pastorum : insuper et hausit aquam nobiscum, potumque dedit ovibus. "
        },
        {
            "chapter": 2,
            "verse": 20,
            "name": "Exodus 2:20",
            "text": "At ille : Ubi est ? inquit : quare dimisistis hominem ? vocate eum ut comedat panem. "
        },
        {
            "chapter": 2,
            "verse": 21,
            "name": "Exodus 2:21",
            "text": "Juravit ergo Moyses quod habitaret cum eo. Accepitque Sephoram filiam ejus uxorem : "
        },
        {
            "chapter": 2,
            "verse": 22,
            "name": "Exodus 2:22",
            "text": "quæ peperit ei filium, quem vocavit Gersam, dicens : Advena fui in terra aliena. Alterum vero peperit, quem vocavit Eliezer, dicens : Deus enim patris mei adjutor meus eripuit me de manu Pharaonis.  "
        },
        {
            "chapter": 2,
            "verse": 23,
            "name": "Exodus 2:23",
            "text": " Post multum vero tempore mortuus est rex Ægypti : et ingemiscentes filii Israël, propter opera vociferati sunt : ascenditque clamor eorum ad Deum ab operibus. "
        },
        {
            "chapter": 2,
            "verse": 24,
            "name": "Exodus 2:24",
            "text": "Et audivit gemitum eorum, ac recordatus est fœderis quod pepigit cum Abraham, Isaac et Jacob. "
        },
        {
            "chapter": 2,
            "verse": 25,
            "name": "Exodus 2:25",
            "text": "Et respexit Dominus filios Israël et cognovit eos.   "
        }
    ]
}